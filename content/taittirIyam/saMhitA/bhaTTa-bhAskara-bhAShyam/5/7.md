---
title: प्रपाठकः ७
unicode_script: devanagari
---

## अनुवाकः १


### संयुक्तमन्त्रः
यो वा अय॑थादेवतम॒ग्निञ्चि॑नु॒त आ दे॒वता᳚भ्यो वृश्च्यते॒ पापी॑यान्भवति॒ यो य॑थादेव॒तन्न दे॒वता᳚भ्य॒ आ वृ॑श्च्यते॒ वसी॑यान्भवत्य्...


### मन्त्रः
यो वा अय॑थादेवतम् अ॒ग्निञ् चि॑नु॒त, आ दे॒वता᳚भ्यो वृश्च्यते॒ पापी॑यान् भवति ।  

यो य॑थादेव॒तन् न दे॒वता᳚भ्य॒ आ वृ॑श्च्यते॒ वसी॑यान् भवति ।  

### टीका
1अथाग्निकाण्डमग्न्यार्षेयम् - 'यो वा अयथादेवतं' इत्यभिमर्शनविधिः ॥ यथादेवतं या यत्र देवता तद्यथादेवतम् । अनाम्न्या देवतया यश्चिनुतेऽग्निं स सर्वाभ्यो देवताभ्यो वृश्च्यते, पापतरश्च भवति । यो यथादेवतमित्यादि । गतम् । देवताशब्देनाग्निरुच्यते ॥


### संयुक्तमन्त्रः
आग्ने॒य्या गा॑यत्रि॒या प्र॑थ॒माञ्चिति॑म॒भि मृ॑शेत्त्रि॒ष्टुभा᳚ द्वि॒तीया॒ञ्जग॑त्या तृ॒तीया॑मनु॒ष्टुभा॑ चतु॒र्थीम्प॒ङ्क्त्या प॑ञ्च॒मीय्ँय॑थादेव॒तमे॒वाग्निञ्चि॑नुते॒ न दे॒वता᳚भ्य॒ आ वृ॑श्च्यते॒ वसी॑यान्भव॒ती...

### मन्त्रः
आ॒ग्ने॒य्या गा॑यत्रि॒या प्र॑थ॒माञ्चिति॑म॒भि मृ॑शेत् ,  
त्रि॒ष्टुभा᳚ द्वि॒तीया॒ञ् जग॑त्या तृ॒तीया॑मनु॒ष्टुभा॑ चतु॒र्थीम्, प॒ङ्क्त्या प॑ञ्च॒मीम् ।  

य॒था॒दे॒व॒तम् - ए॒वाग्निञ् चि॑नुते॒, न दे॒वता᳚भ्य॒ आ वृ॑श्च्यते॒ वसी॑यान् भवति ।  

#### टीका
2तदेवाह - आग्नेय्येति ॥ 'अग्ने देवां इहावह' इति गायक्र्या । त्रिष्टुभेति आग्नेय्येत्येवं सर्वत्र 'अगन्म महा मनसा' इति । जगत्येति । 'मेधाकारं विदथस्य' इति । अनुष्टुभेति 'मनुष्वत्त्वा निधीमहि' हति । पङ्य्क्त्येति 'अग्निर्हि वाजिनं विशे' इति ॥


### संयुक्तमन्त्रः
इडा॑यै॒ वा ए॒षा विभ॑क्ति प॒शव॒ इडा॑ प॒शुभि॑रेनम् [1]  
चि॒नु॒ते॒

### मन्त्रः
इडा॑यै॒ वा ए॒षा विभ॑क्तिः ।  
प॒शव॒ इडा᳚ ।  
प॒शुभि॑र् एनञ् चिनुते ।  

#### टीका
3इडायै वा एषेति ॥ इडा पशवः 'पशवो वा इडा' इति पशुनामैषा । विभक्तिर्विभागः गायत्र्यादि, 'पशवो वै छन्दांसि' इति पशुसाधनत्वात् । तस्माद्गयत्र्यादिभिः चिन्वानो भवति पशुमान् ॥


### संयुक्तमन्त्रः
यो वै प्र॒जाप॑तये प्रति॒प्रोच्या॒ग्निञ्चि॒नोति॒ नार्ति॒मार्च्छ॒त्य्...

### मन्त्रः
यो वै प्र॒जाप॑तये प्रति॒प्रोच्या॒ग्निञ् चि॒नोति॒, नार्ति॒मार्च्छ॑ति ।  

#### टीका
4यो वै प्रजापतय इत्यादि ॥ प्रतिप्रोच्य अनुज्ञाप्य अग्निं चिन्वानो नार्तिं गच्छति । अन्यथा कुर्वन्नार्तिं गच्छतीत्येवेति ॥


### संयुक्तमन्त्रः
अश्वा॑व॒भित॑स्तिष्ठेताङ्कृ॒ष्ण उ॑त्तर॒तश्श्वे॒तो दख्षि॑ण॒स्तावा॒लभ्येष्ट॑का॒ उप॑ दध्यादे॒तद्वै प्र॒जाप॑ते रू॒पम्प्रा॑जाप॒त्योऽश्व॑स्सा॒ख्षादे॒व प्र॒जाप॑तये प्रति॒प्रोच्या॒ग्निञ्चि॑नोति॒ नार्ति॒मार्च्छ॑त्य्...

### मन्त्रः
अश्वा॑व॒भित॑स् तिष्ठेताङ्, कृ॒ष्ण उ॑त्तर॒तश् श्वे॒तो दख्षि॑णः ।  
ताव् - आ॒लभ्येष्ट॑का॒ उप॑ दध्यात् ।  
ए॒तद् वै प्र॒जाप॑ते रू॒पम्प्रा॑जाप॒त्योऽश्व॑स्सा॒ख्षादे॒व प्र॒जाप॑तये प्रति॒प्रोच्या॒ग्निञ्चि॑नोति॒ नार्ति॒मार्च्छ॑त्य्

#### टीका
5तत्प्रकारमाह - अश्वावित्यादि ॥ अभितः उयभतः । आलभ्य स्पृष्ट्वा प्रजापतेरिदं रूपमश्वत्वेन वर्तते यस्मात् प्राजापत्योश्वः । साक्षादित्यादि । गतम् ॥


### संयुक्तमन्त्रः
ए॒तद्वै प्र॒जाप॑ते रू॒पम्प्रा॑जाप॒त्योऽश्व॑स्सा॒ख्षादे॒व प्र॒जाप॑तये प्रति॒प्रोच्या॒ग्निञ्चि॑नोति॒ नार्ति॒मार्च्छ॑त्ये॒तद्वा अह्नो॑ रू॒पय्ँयच्छ्वे॒तोऽश्वो॒ रात्रि॑यै कृ॒ष्ण ए॒तदह्नः॑ [2]  
रू॒पय्ँयदिष्ट॑का॒ रात्रि॑यै॒ पुरी॑ष॒मिष्ट॑का उपधा॒स्यञ्छ्वे॒तमश्व॑म॒भि मृ॑शे॒त्पुरी॑षमुपधा॒स्यन्कृ॒ष्णम॑होरा॒त्राभ्या॑मे॒वैन॑ञ्चिनुते


### मन्त्रः
ए॒तद् वै प्र॒जाप॑ते रू॒पम् ।  
प्रा॒जा॒प॒त्यो ऽश्वः॑ ।  
सा॒ख्षादे॒व प्र॒जाप॑तये प्रति॒प्रोच्या॒ग्निञ् चि॑नोति॒, नार्ति॒मार्च्छ॑ति ।  
ए॒तद् वा अह्नो॑ रू॒पय्ँ, यच् छ्वे॒तोऽश्वो॒ रात्रि॑यै कृ॒ष्णः ।  
ए॒तदह्नः॑ रू॒पय्ँ यदिष्ट॑का॒ रात्रि॑यै॒ पुरी॑षम् ।  
इष्ट॑का उपधा॒स्यञ् छ्वे॒तमश्व॑म् - अ॒भि मृ॑शे॒त् पुरी॑षमुपधा॒स्यन् कृ॒ष्णम् ।  
अ॒हो॒रा॒त्राभ्या॑म् ए॒वैन॑ञ् चिनुते ।  

#### टीका
6एतद्वा इत्यादि ॥ श्वेतोश्वोह्नो रूपमेतेन रूपेण अहर्वर्तते रात्रियै कृष्ण इति । एतद्रात्र्या रूपं यत्कृष्णोश्व इति यावत् । रूपान्तरं च दर्शयति - एतदह्न इति । अह्नो रूपमिष्टकाः रात्र्या रूपं पुरीषम् । तस्मादिष्टकाः उपधास्यन् श्वेतमश्वमभिमृशेत् । पुरीषमुपधास्यन् कृष्णमभिमृशेत् । एवमहोरात्राभ्यामेव अग्निश्चितो भवति ॥


### संयुक्तमन्त्रः
हिरण्यपा॒त्रम्मधोः᳚ पू॒र्णन्द॑दाति मध॒व्यो॑ऽसा॒नीति॑ सौ॒र्या चि॒त्रव॒त्यावे᳚ख्षते चि॒त्रमे॒व भ॑वति

### मन्त्रः
हि॒र॒ण्य॒पा॒त्रम् मधोः᳚ पू॒र्णन् द॑दाति ।  
म॒ध॒व्यो॑ऽसानि + इति॑ ।  
सौ॒र्या चि॒त्रव॒त्याऽवे᳚ख्षते ।  
चि॒त्रमे॒व भ॑वति ।  

#### टीका
7हिरण्यपात्रमिति ॥ गतम् । मधुन इति लिङ्गव्यत्ययः, उभयलिङ्गो वा । 'पूरणगुण' इति समासप्रतिषेधात् षष्ठीं ज्ञाप्यते । मधव्य इति । मध्वर्हः मधुपर्कार्हो भवतीत्यनेनाभिप्रायेण हिरण्यपात्रं दद्यात् । मधोरिति । यदेतस्मादपि निर्देशात्पुल्लिङ्गोप्यस्तीति ज्ञायते । सौर्येति । 'चित्रं देवानां' इति चित्रवत्यः । अवेक्षते प्रागेव दानाद्धिरण्यपात्रमवेक्षते । चित्रमेवेति । प्रजाभिः पशुभिश्च चित्रत्वं यजमानस्य भवति ॥


### संयुक्तमन्त्रः
म॒ध्यन्दि॒नेऽश्व॒मव॑ घ्रापयत्य॒सौ वा आ॑दि॒त्य इन्द्र॑ ए॒ष प्र॒जाप॑ति प्राजाप॒त्योऽश्व॒स्तमे॒व सा॒ख्षादृ॑ध्नोति ॥ [3]  


### मन्त्रः
म॒ध्यन्दि॒नेऽश्व॒मव॑ घ्रापयति ।  
अ॒सौ वा आ॑दि॒त्य इन्द्र॑ ए॒ष प्र॒जाप॑तिः ।  
प्रा॒जा॒प॒त्योऽश्वः॑ ।  
तमे॒व सा॒ख्षाद् ऋ॑ध्नोति ॥ [3]  


#### टीका
8मध्यन्दिन इति ॥ अह्नो मध्यं मध्यन्दिनम् । द्वितीयं वासरम् । तत्र तत्पात्रमवघ्रापयति । छान्दसं णौ कर्तुः कर्मत्वम् । असौ वा इत्यादि । मध्यन्दिनस्येन्द्रत्वात् इन्द्रादित्ययोरभेदस्तुतिः । अश्वस्य प्राजापत्यत्वात् प्रजापत्यश्वयोरभेदस्तुतिः । तमेवाह - प्राजापत्योश्व इति । तमेव प्रजापतिं साक्षादव्यवधानेन ऋध्रोति ऋद्धिमन्तं करोति यदश्वेनाघ्रापयतीति ॥

इति पञ्चमे सप्तमे प्रथमोनुवाकः ॥  


## अनुवाकः २


### संयुक्तमन्त्रः
त्वाम॑ग्ने वृष॒भञ्चेकि॑तान॒म्पुन॒र्युवा॑नञ्ज॒नय॑न्नु॒पागा᳚म् । अ॒स्थू॒रि णो॒ गार्‌ह॑पत्यानि सन्तु ति॒ग्मेन॑ नो॒ ब्रह्म॑णा॒ सꣳ शि॑शाधि ।

### मन्त्रः
त्वाम॑ग्ने वृष॒भञ् चेकि॑तान॒म् पुन॒र् युवा॑नञ् ज॒नय॑न्न् उ॒पागा᳚म् ।  

अ॒स्थू॒रि णो॒ गार्‌ह॑पत्यानि सन्तु ति॒ग्मेन॑ नो॒ ब्रह्म॑णा॒ सꣳ शि॑शाधि ।

#### टीका
1चित्याञ्चित्यामृषभमुपदधाति - त्वामग्न इति त्रिष्टुभा ॥ हे अग्ने त्वां वृषभं वर्षितारं कामानां चेकितानं सर्वस्य ज्ञातारम् । कित ज्ञाने, लुगन्तः । छान्दसस्य लिटः कानजादेशः । ईदृशं त्वां युवानं जनयन् प्रजार्थं कुर्वन् । हेतौ शतृप्रत्ययः । पुनःपुनरुपागां आभिमुख्येनोपगच्छामि । छान्दसो लुङ्, 'गतिर्गतौ' इति पूर्वो गतिर्निहन्यते । अस्थूरि अस्थूरीणि असारवन्ति अनोवहनसामर्थ्यं स्थौल्यं सारत्वं, तद्रहितानि । 'सुपां सुलुक्' इति शेर्लुक् 'शेश्छन्दसि' इति हेर्लोपे दीर्घत्वं स्यात् । ईदृशानि गार्हपत्यानि गृहपतितुल्यानि स्वामिभावाः नः अस्माकं सन्तु । छान्दसं सांहितिकं णत्वम् । यथोक्तं प्रातिशाख्ये - 'षुषूकृधिसुवस्समिन्द्रास्थूरि' इति । किञ्च - तिग्मेन ब्रह्मणा ब्रह्मवर्चसेन नः अस्मान् संशिशाधि सम्यक् शितान् कुरु । यद्वा - ब्रह्मणा अध्ययनादिना कर्मणा संशितव्रतात् कुरु । श्यतेर्लेटि 'बहुलं छन्दसि' इति शपश्श्लुः, इत्वं चाभ्यासस्य 'वा छन्दसि' इति इत्वप्रतिषेधेन ङित्त्वाभावात् 'ङितश्च' इति इगभावः ॥



### संयुक्तमन्त्रः
प॒शवो॒ वा ए॒ते यदिष्ट॑का॒श्चित्या᳚ञ्चित्यामृष॒भमुप॑ दधाति मिथु॒नमे॒वास्य॒ तद्य॒ज्ञे क॑रोति प्र॒जन॑नाय॒ तस्मा᳚द्यू॒थेयू॑थ ऋष॒भः ।

### मन्त्रः
प॒शवो॒ वा ए॒ते यदिष्ट॑का॒श् चित्या᳚ञ्चित्यामृष॒भमुप॑ दधाति, मिथु॒नमे॒वास्य॒ तद्य॒ज्ञे क॑रोति प्र॒जन॑नाय॒ ।  
तस्मा᳚द् यू॒थेयू॑थ ऋष॒भः ।

#### टीका
2अथात्रैव ब्राह्मणम् - पशवो वा इत्यादि ॥ गतम् । तस्मादित्यादि । तस्मादिदानीं यूथेयूथे ऋषभः सञ्चरति । 'अनुदात्तं च' इति द्वितीयो निहन्यते ॥


### संयुक्तमन्त्रः
स॒व्ँव॒थ्स॒रस्य॑ प्रति॒माँय्यान्त्वा॑ रात्र्यु॒पास॑ते । प्र॒जाꣳ सु॒वीरा᳚ङ्कृ॒त्वा विश्व॒मायु॒र्व्य॑श्ञवत् ।

### मन्त्रः
स॒व्ँव॒थ्स॒रस्य॑ प्रति॒माय्ँ यान् त्वा॑ रात्र्यु॒पास॑ते ।   

प्र॒जाꣳ सु॒वीरा᳚ङ्कृ॒त्वा विश्व॒मायु॒र् व्य॑श्ञवत् ।

#### टीका
3प्राजापत्यामिष्टकां उपदधाति - संवत्सरस्येत्यनुष्टुभा ॥ हे रात्रि एकाष्टके । 'कृदिकारादक्तिनः' इति ङीष् । संवत्सरस्य प्रतिमां प्रतिनिधिम् । 'एतस्यां वा एष एतां रात्रिं वसति' इति वचनात्संवत्सरतुल्यां यां त्वां सर्वेऽप्युपासते त्वा त्वां कृत्वा उपधाय प्रजां सुवीरां शोभनपुत्रादिकां यजमानो विश्वं चायुः पुरुषायुषं व्यश्नवत् प्राप्नोति । अश्नोतेर्लेटि व्यत्ययेन परस्मैपदं, 'लेटोडाटौ' इत्यडागमः । 'शात्' इति प्रतिषेधं बाधित्वा व्यत्ययेन नकारस्य ञकारः 'वीरवीर्यौ च' इति सुवीरे उत्तरपदाद्युदात्तत्वम् ॥


### संयुक्तमन्त्रः
प्रा॒जा॒प॒त्याम् [4]  
ए॒तामुप॑ दधाती॒यव्ँवावैषैका᳚ष्ट॒का यदे॒वैका᳚ष्ट॒काया॒मन्न॑ङ्क्रि॒यते॒ तदे॒वैतयाव॑ रुन्द्ध

### मन्त्रः
प्रा॒जा॒प॒त्याम् ए॒तामुप॑ दधाति + इ॒यव्ँ वावैषैका᳚ष्ट॒का  
यदे॒वैका᳚ष्ट॒काया॒मन्न॑ङ् क्रि॒यते॒ तदे॒वैतयाव॑ रुन्धे ।  

#### टीका
4अत्रैव ब्राह्मणम् - प्राजापत्यामित्यादि ॥ इयमेव पृथिवी । एषा एकाष्टका रात्रिः । तस्माद्यदेवान्नं अष्टकादिकं एकाष्टकायां क्रियते तदेतया इष्टकया अवरुन्धे । अन्नाधारत्वादस्याः सर्वान्नाधारपृथिवीत्वेन स्तुतिः कृता ॥


### संयुक्तमन्त्रः
ए॒षा वै प्र॒जाप॑ते काम॒दुघा॒ तयै॒व यज॑मानो॒ऽमुष्मि॑ल्ँलो॒के᳚ऽग्निन्दु॑हे॒

### मन्त्रः
ए॒षा वै प्र॒जाप॑ते काम॒दुघा॒ , तयै॒व यज॑मानो॒ऽमुष्मि॑ल्ँ लो॒के᳚ऽग्निन् दु॑हे ।

#### टीका
5एषा वा इत्यादि ॥ प्रजापतेः सर्वान् कामान् एषा दुग्धवती । तस्मादियं प्राजापत्येति भावः । 'दुहः कब्धश्च' इति कप्रत्ययः । यस्मादेवं तस्माद्यजमानोपि अमुष्मिन् भोगस्थाने अग्निं दुहे दुग्धे सर्वान्कामान् । 'लोपस्त आत्मनेपदेषु' इति तलोपः ॥


### संयुक्तमन्त्रः
येन॑ दे॒वा ज्योति॑षो॒र्ध्वा उ॒दाय॒न्‌येना॑दि॒त्या वस॑वो॒ येन॑ रु॒द्राः । येनाङ्गि॑रसो महि॒मान॑मान॒शुस्तेनै॑तु॒ यज॑मानस्स्व॒स्ति ।

### मन्त्रः
येन॑ दे॒वा ज्योति॑षो॒र्ध्वा उ॒दाय॒न्‌ , येना॑दि॒त्या वस॑वो॒ येन॑ रु॒द्राः ।  

येनाङ्गि॑रसो महि॒मान॑मान॒शुस् तेनै॑तु॒ यज॑मानस् स्व॒स्ति ।

#### टीका
6उख्यमुपसमिन्धे - येन देवा इत्यादित्रिष्टुभा ॥ येन ज्योतिषा दीप्त्या देवा ऊर्ध्वमायन् ऊर्ध्वगतय उदायम् गताः स्वर्गिणोऽभवन् । येन चादित्या वसवो रुद्राश्च ऊर्ध्वा उदायन्न् येन ज्योतिषाऽङ्गिरसो महिमानं महत्त्वमानशुः प्राप्ताः । अश्नोतेर्व्यत्ययेन परस्मैपदम्, 'अश्नोतेश्च' इति नुट् । तेन ज्योतिषा यनमानोपि स्वस्ति अविनाशं स्यानमेतु, अविनाशं वा स्थानमविघ्नेन गच्छतु ॥


### संयुक्तमन्त्रः
सु॒व॒र्गाय॒ वा ए॒ष लो॒काय॑ [5]  
ची॒य॒ते॒ यद॒ग्निर्येन॑ दे॒वा ज्योति॑षो॒र्ध्वा उ॒दाय॒न्नित्युख्य॒ꣳ॒ समि॑न्द्ध॒ इष्ट॑का ए॒वैता उप॑ धत्ते वानस्प॒त्यास्सु॑व॒र्गस्य॑ लो॒कस्य॒ सम॑ष्ट्यै

### मन्त्रः
सु॒व॒र्गाय॒ वा ए॒ष लो॒काय॑ चीयते यद॒ग्निः ।  

येन॑ दे॒वा ज्योति॑षो॒र्ध्वा उ॒दाय॒न्न् - इत्युख्य॒ꣳ॒ समि॑न्द्ध॒ , इष्ट॑का ए॒वैता उप॑ धत्ते वानस्प॒त्यास्, सु॑व॒र्गस्य॑ लो॒कस्य॒ सम॑ष्ट्यै ।  

#### टीका
7अथात्रैव ब्राह्मणम् - सुवर्गायेत्यादि ॥ गतम् । इष्टका एवेति । वानस्पत्या इष्टका एता उपधत्ते । याभिस्समिद्भिरुपसमिन्धे तत्सुवर्गस्य समष्ट्यै प्राप्त्यै भवति । 'तादौ च' इति गतेः प्रकृतिस्वरत्वम् ॥



### संयुक्तमन्त्रः
श॒तायु॑धाय श॒तवी᳚र्याय श॒तोत॑येऽभिमाति॒षाहे᳚ । श॒तय्ँयो न॑श्श॒रदो॒ अजी॑ता॒निन्द्रो॑ नेष॒दति॑ दुरि॒तानि॒ विश्वा᳚ ।

### मन्त्रः
श॒तायु॑धाय श॒तवी᳚र्याय श॒तोत॑येऽभिमाति॒षाहे᳚ ।  

श॒तय्ँयो न॑श् श॒रदो॒ अजी॑ता॒निन्द्रो॑ नेष॒दति॑ दुरि॒तानि॒ विश्वा᳚ ।

#### टीका
8अज्यानीरुपदधाति - शतायुधायेत्याद्याः पञ्च सर्वास्त्रिष्टुभः ॥ य इन्द्रः शतं शरदो वत्सरान्नः अस्मान् । अजीतान् अक्षीणान् व्याध्यादिभिः अपीडितान् । ज्या वयोहानौ, ग्रहिज्यादिना स्रंप्रसारणम् । यद्वा - अजितान् । छान्दसं दीर्घत्वं जयतेः । नेषत् नेतुं समर्थ अर्हो वा । विश्वानि दुरितानि अतीत्य विनिवार्य नेतुं य एव समर्थः । नयतेर्लेटि 'सिब्बहुलं लेटि' इति सिप अडागमः । तस्मै शतायुधाय बह्वायुधाय (बहुलं लाय) शतोतये बहुरक्षणाय अभिमातिषाहे पापानामभिभवित्रे । 'छन्दसि सहः' इति ण्विः, सुषामादित्वात् षत्वम् । चतुर्थीसामर्थ्यात् न इत्याध्रिह्रियते ॥



### संयुक्तमन्त्रः
ये च॒त्वार॑ प॒थयो॑ देव॒याना॑ अन्त॒रा द्यावा॑पृथि॒वी वि॒यन्ति॑ । तेषा॒य्ँयो अज्या॑नि॒मजी॑तिमा॒वहा॒त्तस्मै॑ नो देवाः [6]  
परि॑ दत्ते॒ह सर्वे᳚ ।

### मन्त्रः
ये च॒त्वार॑ प॒थयो॑ देव॒याना॑ अन्त॒रा द्यावा॑पृथि॒वी वि॒यन्ति॑ ।  

तेषा॒य्ँ यो अज्या॑नि॒मजी॑तिमा॒वहा॒त् - तस्मै॑ नो देवा परि॑ दत्ते॒ह सर्वे᳚ ।

#### टीका
9अथ द्वितीया - ये चत्वार इति ॥ देवयाना देवाः प्राप्यन्ते यैः तादृशाः ये चत्वारः पथयः पन्थानः । छान्दसो नलोपः । द्यावापृथिवी अन्तरा द्यावापृथिव्योर्मध्ये । 'अन्तराऽन्तरेण' इति द्वितीया, 'दिवो द्यावा' इति द्यावादेशः 'वा छन्दसि' इति पूर्वसवर्णदीर्घत्वम् । 'देवताद्वन्द्वे च' इति पूर्वोत्तरपदयोर्युगपत्प्रकृतिस्वरत्वम् । वियन्ति विविधं गच्छन्ति । 'यद्वृत्तान्नित्यम्' इति निघाते प्रतिषिद्धे 'तिङि चोदात्तवति' इति गतेरनुदात्तत्वम् । केचिदाहुः - चत्वार आश्रमाः गार्हस्थ्यमाचार्यकुलं मौनं वानप्रस्थमिति चत्वारः पन्थान उच्यन्त इति । अन्य आहुः - देवपितृमनुष्ययानस्थानमार्गास्त्रयः ब्रह्मलोकमार्ग एक इति चत्वारो मार्गा इति । तेषां मार्गाणां सामर्थ्यात् तैर्मार्गैर्गच्छतामस्माकं; यथा लोके अनुपद्रवोऽयं पन्था इत्युक्तौ गन्तॄणामेवानुपद्रवो गम्यते । अज्यानिं अनुपक्षयम् । 'ग्लाम्लाज्याहाभ्यो निः' इति निः । अजीतिं अपराभवं शत्रूणामजितत्वम् । जयतेः छान्दसं दीर्घत्वम् । य आवहात् मर्यादया वहति नयति । लेट्याडागमः । हे देवाः सर्वेऽपि यूयं कस्मै देवाय नः अस्मान् परिदत्त रक्षार्थं दत्त । यथा सोस्मान् रक्षति तथा सर्वेऽपि यूयं अनुजानीत इह अस्मिन्कर्मणि । निमित्तात् सप्तमी । अनेन कर्मणा हेतुनेति यावत् ॥



### संयुक्तमन्त्रः
ग्री॒ष्मो हे॑म॒न्त उ॒त नो॑ वस॒न्तश्श॒रद्व॒र्‌षास्सु॑वि॒तन्नो॑ अस्तु । तेषा॑मृतू॒नाꣳ श॒तशा॑रदानान्निवा॒त ए॑षा॒मभ॑ये स्याम ।

### मन्त्रः
ग्री॒ष्मो हे॑म॒न्त उ॒त नो॑ वस॒न्तश् श॒रद् - व॒र्‌षास् सु॑वि॒तन् नो॑ अस्तु ।  

तेषा॑मृतू॒नाꣳ श॒तशा॑रदानान् निवा॒त ए॑षा॒मभ॑ये स्याम ।

### टीका
10अथ तृतीया - ग्रीष्मो हेमन्त इति ॥ हेमन्तग्रहाणेन शिशिरस्यापि ग्रहणं, तयोरेकत्वात् 'पञ्च वा ऋतवः' इति । यथा एते ग्रीष्मादयः अस्माकं सुवितं शोभनगतिहेतवः सूतिहेतवो वा भवन्तु । प्रत्येकविवक्षया एकवचनम् । क्रमविशेषाश्रयणे कारणं चिन्त्यम् । शोभनमितं सुवितं शोभना गतिः । तन्वादित्वादुवङ् । विनादित्वादनवग्रहः । पक्षान्तरे छान्दस इडागमः । किञ्च - शतशारदानां तेषामृतूनां शतसंवत्सराणां शतसंवत्सरसम्बन्धिनाम् । शरच्छब्दात् संवत्सरवचनात् स्वार्थिकोण् । यद्वा - शरदि संवत्सरे भवाः परिवत्सरादयः शारदाः । तेन बहुव्रीहौ पूर्वपदप्रकृतिस्वरत्वम् । निवाते वातरहिते अभये भयाभावे स्याम एधि कृतं [अविकृतं] यदभयं भवति निवृत्तिं यत्र वातोपि स्पन्दितुं न शक्नोति तत्र वयं स्याम वर्तेमहि । 'नेरनिधाने' इति निवाते उत्तरपदान्तोदात्तत्वम् । अभये अव्ययपूर्वपदप्रकृतिस्वरत्वम्, एषामित्यन्वादेशोनुदात्तः ॥


### संयुक्तमन्त्रः
इ॒दु॒व॒थ्स॒राय॑ परिवथ्स॒राय॑ सँव्वथ्स॒राय॑ कृणुता बृ॒हन्नमः॑ । तेषा᳚व्ँ व॒यꣳ सु॑म॒तौ य॒ज्ञिया॑ना॒ञ्ज्योगजी॑ता॒ अह॑तास्स्याम ।

### मन्त्रः
इ॒दु॒व॒थ्स॒राय॑ परिवथ्स॒राय॑ सव्ँवथ्स॒राय॑ कृणुता बृ॒हन् नमः॑ ।   

तेषा᳚व्ँ व॒यꣳ सु॑म॒तौ य॒ज्ञिया॑ना॒ञ् ज्योगजी॑ता॒ अह॑तास् स्याम ।  

#### टीका
11अथ चतुर्थी - इदुवत्सरायेति ॥ इदुवत्सरस्तृतीयः । परिवत्सरो द्वितीयः । संवत्सरो वर्तमानः । अत्र द्वितीयतृतीययोः 'संपरिपूर्वाच्च' इति सरच्प्रत्ययः । अत्रोपपदविधानात् । कृदुत्तरपदप्रकृतिस्वरत्वम् । अथवा - इद्वत्सरशब्दे अव्ययपूर्वपदप्रकृतिस्वरत्वम् । अत्र व्यत्ययेन 'नञ् कुनिपातानाम्' इति वचनात् अव्ययपूर्वपदप्रकृतिस्वराभावे सामासान्तोदात्तत्वमेव । एभ्यो बृहन्नमः नमस्कारं कृणुत कुरुत । 'धिन्विकृण्व्योरच' उत्युप्रत्ययः 'अन्येषामपि दृश्यते' इति संहितायां दीर्घत्वम् । किं प्रयोजनमित्याह - तेषामिति । यथा तेषां यज्ञियानां यज्ञसंपादनार्हाणां सुमतौ शोभनमतौ अनुग्रहे वयं स्याम पात्रं भवेम तथा नमस्कृरुतेति । अनुग्रहफलं दर्शयति - ज्योगजीता इति । केनचिदप्यपराजिता अहताः अनुपहिंसिता यथा भवेम तथा तेषां सुमतौ स्याम इति । सुमतौ 'नञ् सुभ्याम्' इत्युत्तरपदान्तोदात्तत्वम् ॥


### संयुक्तमन्त्रः
भ॒द्रान्न॒श्श्रेय॒स्सम॑नैष्ट देवा॒स्त्वया॑व॒सेन॒ सम॑शीमहि त्वा । स नो॑ मयो॒भू पि॑तो [7]  
आ वि॑शस्व॒ शन्तो॒काय॑ त॒नुवे᳚ स्यो॒नः ।

### मन्त्रः
भ॒द्रान् न॒श् श्रेय॒स् सम॑नैष्ट देवा॒स् त्वया॑व॒सेन॒ सम॑शीमहि त्वा ।   

स नो॑ मयो॒भू पि॑तो आ वि॑शस्व॒ शन्तो॒काय॑ त॒नुवे᳚ स्यो॒नः ।

#### टीका
12अथ पञ्चमी - भद्रादिति ॥ हे देवाः भद्रात् कल्याणात् अस्माद्वर्तमानात् श्रेयः प्रशस्यतरं भद्रं अस्मभ्यं समनैष्ट सम्यङ्नयत । छान्दसो लुङ् । हे सोम त्वया अवसेन रक्ष्येण भक्ष्यमाणेन यथा त्वां समशीमहि सम्यग्व्याप्नुयामः पुनःपुनः तव पातारः स्याम 'बहुलं छन्दसि' इति अश्नोतेः शपो लुक् । अत्रावसश्रुतेः सोम आमन्त्र्यत इति गम्यते । स त्वं हे पितो अन्नभूतः मयोभूः मयसस्सुखस्य भावयिता स नः अस्मानाविशस्व अस्माकं शरीरं प्रविश । व्यत्ययेनात्मनेपदम् । तोकाय शं दुःखशान्तिहेतुः । अपत्याय तनुवे अस्मच्छरीराय च स्योनः सुखो भूत्वा अस्मानाविशेति ॥


### संयुक्तमन्त्रः
अज्या॑नीरे॒ता उप॑ दधात्ये॒ता वै दे॒वता॒ अप॑राजिता॒स्ता ए॒व प्र वि॑शति॒ नैव जी॑यते

### मन्त्रः
अज्या॑नीरे॒ता उप॑ दधाति ।  
ए॒ता वै दे॒वता॒ अप॑राजिता॒स् , ता ए॒व प्र वि॑शति॒ , नैव जी॑यते ।  

#### टीका
13अथास्य ब्राह्मणम् - अज्यानीः इत्यादि । । 'तोषां यो अज्यानि' इति लिङ्गसमवायात् पञ्चाप्यज्यानय उच्यन्ते । एता इति । एते इन्द्रादयः केनविदप्यपरायिताः । ता एवेति । तासामुपधाता ता एवानुप्रविश्य तद्भावापन्नः केन चिदपि न जीयते ॥


### संयुक्तमन्त्रः
ब्रह्मवा॒दिनो॑ वदन्ति॒ यद॑र्धमा॒सा मासा॑ ऋ॒तव॑स्सव्ँवथ्स॒र ओष॑धी॒ पच॒न्त्यथ॒ कस्मा॑द॒न्याभ्यो॑ दे॒वता᳚भ्य आग्रय॒णन्निरु॑प्यत॒ इत्ये॒ता हि तद्दे॒वता॑ उ॒दज॑य॒न्‌यदृ॒तुभ्यो॑ नि॒र्वपे᳚द्दे॒वता᳚भ्यस्स॒मद॑न्दध्यादाग्रय॒णन्नि॒रुप्यै॒ता आहु॑तीर्जुहोत्यर्धमा॒साने॒व मासा॑नृ॒तून्थ्स॑व्ँवथ्स॒रम्प्री॑णाति॒ न दे॒वता᳚भ्यस्स॒मद॑न्दधाति


### मन्त्रः
ब्र॒ह्म॒वा॒दिनो॑ वदन्ति॒ -  
"यद॑र्धमा॒सा मासा॑ ऋ॒तव॑स्सव्ँवथ्स॒र ओष॑धी॒ पच॒न्त्यथ॒ कस्मा॑द॒न्याभ्यो॑ दे॒वता᳚भ्य आग्रय॒णन्निरु॑प्यते" + इति॑ ।   

ए॒ता हि तद् दे॒वता॑ उ॒दज॑य॒न्‌ यदृ॒तुभ्यो॑ नि॒र्वपे᳚द् दे॒वता᳚भ्यस् स॒मद॑न् दध्यात् ।  
आ॒ग्र॒य॒णन् नि॒रुप्यै॒ता आहु॑तीर् जुहोति ।  
अ॒र्ध॒मा॒साने॒व मासा॑न् ऋ॒तून्थ् स॑व्ँवथ्स॒रम् प्री॑णाति॒, न दे॒वता᳚भ्यस् स॒मद॑न् दधाति ।  

#### टीका
14इदानीमाग्रयणे अज्यानिहोमविधानार्थमाह - ब्रह्मवादिन इत्यादि ॥ अर्धमासादय ओषधीनां पाकहेतवः । अथ कस्मात्कारणात् अन्याभ्यः इन्द्राग्न्यादिभ्यः आग्रयणं हविर्निरुप्यत इति ब्रह्मवादिनः पर्यनुयोगमाहुः । अत्रोत्तरं केचिद्ब्रुवते - एता होति । इन्द्राग्न्यादयो देवताः तत् तदा उदजयत् । 'सुपा सुलुक्' इति । 'देवा वा ओषधीष्वाजिमयुः । ता इन्द्राग्नी उदजयताम्' इति । तस्मादेतासां देवतानां स्वभूता ओषधयः । अर्घमासादयस्तु तासां पाकमात्रे व्याप्रियन्त डति । एवं स्थिते यदृतुभ्यो निर्वपेत् आग्रयणं देवताभ्यस्समदं कलहं दध्यात् उत्पादयेत् । यथाऽन्यस्यान्यस्मै दानं कलहमुत्पादयति । तस्मादिन्द्राग्न्यादिभ्य एव आग्रयणं निर्वपेदिति गम्यते । एवमिन्द्राग्न्यादिम्य आग्रयणं निरुप्य एता अज्यानीराहुतीर्जुहोति अर्धमासादीनां तृप्त्यर्थमिति विधिर्गम्यते । तदेवाह - अर्धमासानित्यादिन्नना । न देवताभ्य इति । आत्मीयेन हविषा तृप्तत्वात् । अग्रस्यायनमिति 'पर्वूपदात्संज्ञायाम्' इति णत्वम्, शकन्ध्वादित्वात्पररूपत्वम् । सान्नाय्यानुजावरादिना स्वार्थिकोन् । सह माद्यन्त्यस्यामिति समत्संग्रामः ॥


### संयुक्तमन्त्रः
भ॒द्रान्न॒श्श्रेय॒स्सम॑नैष्ट देवा॒ इत्या॑ह हु॒ताद्या॑य॒ यज॑मान॒स्याप॑राभावाय ॥ [8]  

### मन्त्रः
भ॒द्रान् न॒श् श्रेय॒स् सम॑नैष्ट देवा॒ इत्या॑ह, हु॒ताद्या॑य॒ यज॑मान॒स्याप॑राभावाय ॥  

#### टीका
15भद्रान्न इति ॥ मन्त्रपदव्याख्या । हुतादनं हुताद्यम् । छान्दसो भावे यत्, कदुत्तरपदप्रकृतिस्वरत्वम् । 'यतोऽनावः' इत्याद्युदात्तत्वम् । यजमानभागभक्षणविधिर्गम्यते, 'त्वयाऽवसेन' इति मन्त्रलिङ्गात् अपराभावाय तद्भवतीति ॥

इति पञ्चमे सप्तमे द्वितीयोनुवाकः ॥  


## अनुवाकः ३


### संयुक्तमन्त्रः
इन्द्र॑स्य॒ वज्रो॑ऽसि॒ वार्त्र॑घ्नस्तनू॒पा न॑ प्रतिस्प॒शः । यो न॑ पु॒रस्ता᳚द्दख्षिण॒त प॒श्चादु॑त्तर॒तो॑ऽघा॒युर॑भि॒दास॑त्ये॒तꣳ सोऽश्मा॑नमृच्छतु ।

### मन्त्रः
इन्द्र॑स्य॒ वज्रो॑ऽसि॒ वार्त्र॑घ्नस् तनू॒पा न॑ प्रतिस्प॒शः ।   

यो न॑ पु॒रस्ता᳚द् दख्षिण॒त प॒श्चाद् - उ॑त्तर॒तो॑ ऽघा॒युर॑भि॒दास॑त्ये॒तꣳ सोऽश्मा॑नमृच्छतु ।

#### टीका
1वज्रिणीरुपदधाति - इन्द्रस्य वज्रोसीति ॥ अयमेव मन्त्रः प्रतिदिशं पुरस्ताद्दक्षिणतः पश्चादुत्तरत इति । दिशिदिशि विशेषः 'यो नः पुरस्तादभिदासति' 'यो नो दक्षिणतोभिदासति' इत्यादि । तेनैताश्चतस्रः पथ्याः, 'तृतीयश्चेद्द्वादशाक्षरः पथ्या' इति हे इष्टके इन्द्रस्य वज्रोसि । व्याख्यातम् । सा त्वं नोस्माकं तनूपाश्शरीरस्य रक्षिता । पातेर्विच् । भवेति शेषः । यद्वा - असीति सम्बध्यते । इन्द्रस्य वज्रोसीति वृत्रहननसाधनं अस्माकं त्वं तनूपा इति प्रतिस्पशः बाधितॄणां बाधिता प्ररीपं बाधकः । स्पश बाधने, पचाद्यच् । वज्रापेक्षया पुछिङ्गत्वम् । यो नः पुरस्तात् पूर्वस्यां दिशि अघायुः अघं पापमिच्छन् । 'छन्दसि परेच्छायामपि' इति क्यच् । 'अश्वाघस्यात्' इत्यात्वम् । 'क्याच्छन्दसि' इत्युप्रत्ययः । अभिदासति - आभिमुख्येन उपक्षपयति । छान्दसमात्वम्, विकरणव्यत्ययश्च । यद्वा - ण्यन्ताल्लिटि 'छन्दस्युभयथा' इति शप आर्धधातुकत्वात् णिलोपः । स एतमस्माकं व्यापकं इष्टकात्मानं वा पाषाणमृच्छतु अनुप्रविशतु वा, पाषाणीभवत्विति यावत् ॥


### संयुक्तमन्त्रः
दे॒वा॒सु॒रास्सय्ँय॑त्ता आस॒न्तेऽसु॑रा दि॒ग्भ्य आबा॑धन्त॒ तान्दे॒वा इष्वा॑ च॒ वज्रे॑ण॒ चापा॑नुदन्त॒ यद्व॒ज्रिणी॑रुप॒दधा॒तीष्वा॑ चै॒व तद्वज्रे॑ण च॒ यज॑मानो॒ भ्रातृ॑व्या॒नप॑ नुदते

### मन्त्रः
दे॒वा॒सु॒रास् सय्ँय॑त्ता आसन् ।  
तेऽसु॑रा दि॒ग्भ्य आऽबा॑धन्त ।  
तान्दे॒वा इष्वा॑ च॒ वज्रे॑ण॒ चापा॑नुदन्त ।  
यद् व॒ज्रिणी॑रुप॒दधा॒तीष्वा॑ चै॒व तद्वज्रे॑ण च॒ यज॑मानो॒ भ्रातृ॑व्या॒नप॑ नुदते ।  

#### टीका
2अथ तत्रैव ब्राह्मणम् - देवासुरा इत्यादि ॥ आबाधन्त सर्वतो दिक्षु बाधितवन्तोसुराः । तानित्यादि । गतम् । यद्वज्रिणीरिति । 'इन्द्रस्य वज्रोसि' इत्येवमाद्या ॥



### संयुक्तमन्त्रः
दि॒ख्षूप॑ [9]  
द॒धा॒ति॒ दे॒व॒पु॒रा ए॒वैतास्त॑नू॒पानी॒ पर्यू॑ह॒ते

### मन्त्रः
दि॒ख्षूप॑ दधाति ।  
दे॒व॒पु॒रा ए॒वैतास् त॑नू॒पानी॒ पर्यू॑हते ।  

#### टीका
3दिक्ष्वित्यादि ॥ देवानां पुरो नगराणि देवपुराः । 'ऋक्पूरब्धूः' इत्यकारस्समासान्तः, परवल्लिङ्गता । शरीररक्षार्था देवपुरा एव पर्यूहते सर्वासु दिक्षु प्रतिष्ठापयति यद्दिक्षु वज्रिणीरुपदधाति ॥


### संयुक्तमन्त्रः
ऽग्ना॑विष्णू स॒जोष॑से॒मा व॑र्धन्तु वा॒ङ्गिरः॑ । द्यु॒म्नैर्वाजे॑भि॒रा ग॑तम् ।

### मन्त्रः
अग्ना॑विष्णू स॒जोष॑से॒मा व॑र्धन्तु वा॒ङ्गिरः॑ ।  
द्यु॒म्नैर्वाजे॑भि॒रा ग॑तम् ।

#### टीका
4अथ वसोर्धाराहोमविशेषविधित्सया पुनरपि विधित्सन् तन्मन्त्राग्रगतामृचं स्तोतुं पुनः पठति - अग्नाविष्णू इति ॥ व्याख्यातेयं चतुर्थे । अग्नाविष्णू समानप्रीतिकौ युवां अस्मदीया गिरो वर्धयन्तु । युवामपि द्युम्नैः धनैः दीप्तिमद्भिर्वा अन्नैश्च अस्मभ्यं देयैस्समागच्छतमिति ॥


### संयुक्तमन्त्रः
ब्र॒ह्म॒वा॒दिनो॑ वदन्ति॒ यन्न दे॒वता॑यै॒ जुह्व॒त्यथ॑ किन्देव॒त्या॑ वसो॒र्धारेत्य॒ग्निर्वसु॒स्तस्यै॒षा धारा॒ विष्णु॒र्वसु॒स्तस्यै॒षा धारा᳚ग्नावैष्ण॒व्यर्चा वसो॒र्धारा᳚ञ्जुहोति भाग॒धेये॑नै॒वैनौ॒ सम॑र्धय॒त्यथो॑ ए॒ताम् [10]  
ए॒वाहु॑तिमा॒यत॑नवतीङ्करोति॒ यत्का॑म एनाञ्जु॒होति॒ तदे॒वाव॑ रुन्द्धे

### मन्त्रः
ब्र॒ह्म॒वा॒दिनो॑ वदन्ति॒  -  
"यन्न दे॒वता॑यै॒ जुह्व॒त्यथ॑ किन्देव॒त्या॑ वसो॒र्धारा᳚ "+ इति॑ ।  
अ॒ग्निर्वसु॒स् तस्यै॒षा धारा᳚ ।  
विष्णु॒र्वसु॒स् तस्यै॒षा धारा᳚ ।  
आ॒ग्ना॒वै॒ष्ण॒व्यर्चा वसो॒र्धारा᳚ञ् जुहोति ।  
भा॒ग॒धेये॑नै॒वैनौ॒ सम॑र्धयति ।  
अथो॑ ए॒ताम् ए॒वाहु॑तिम्-आ॒यत॑नवतीङ्करोति ।  
यत् का॑म एनाञ् जु॒होति॒, तदे॒वाव॑ रुन्धे ।

#### टीका
5ब्रह्मवादिन इत्यादि ॥ इयं वसोर्धारा कस्यैचिद्देवतायै न हूयते । 'वाजश्च मे' इत्यादौ देवताया अनिर्देशादियं किंदेवत्येति पर्यनुयोगं वदन्ति ब्रह्मवादिनः । जुह्वतीत्यत्र 'अभ्यस्तानामादिः' इत्याद्युदात्तत्वम् । कस्यै देवतायै इयम् । 'देवतान्तात्तादर्थ्ये यत्' । तत्रोत्तरं - अग्निरित्यादि । वासहेतुः प्रजानां वसुः अग्निर्विष्णुश्च । तस्माद्वसोर्धारेतिनामधेया देवता गम्यत इति । तस्मादाग्नावैष्णव्या 'अग्नाविष्णू' इत्येतयर्चा होमात् ते एव देवते भागधेयेन प्रीणाति । अथो अपि च एतामाहुतिं आयतनवतीं करोति न परदेवतावतीमिति । अन्यथा 'च मे च मे' इति निगद्य हूयमानेयं कुत्र तिष्ठेत् । तस्मात् यत्कामः यज्जातिकं कामयमान एनां जुहोति देवतालाभात् स्थानलाभात् । 'शीलिकामि' इत्यादिना णः, पूर्वपदप्रकृतिस्वरत्वं च ॥


### संयुक्तमन्त्रः
रु॒द्रो वा ए॒ष यद॒ग्निस्तस्यै॒ते त॒नुवौ॑ घो॒रान्या शि॒वान्या यच्छ॑तरु॒द्रीय॑ञ्जु॒होति॒ यैवास्य॑ घो॒रा त॒नूस्तान्तेन॑ शमयति॒ यद्वसो॒र्धारा᳚ञ्जु॒होति॒ यैवास्य॑ शि॒वा त॒नूस्तान्तेन॑ प्रीणाति॒ यो वै वसो॒र्धारा॑यै [11]  
प्र॒ति॒ष्ठाव्ँवेद॒ प्रत्ये॒व ति॑ष्ठति॒

### मन्त्रः
रु॒द्रो वा ए॒ष यद॒ग्निः ।  
तस्यै॒ते त॒नुवौ॑ घो॒राऽन्या शि॒वाऽन्या ।  
यच् छ॑तरु॒द्रीय॑ञ् जु॒होति॒, यैवास्य॑ घो॒रा त॒नूस्, तान् तेन॑ शमयति ।  
यद् वसो॒र्धारा᳚ञ् जु॒होति॒, यैवास्य॑ शि॒वा त॒नूस्, तान् तेन॑ प्रीणाति ।  
यो वै वसो॒र् धारा॑यै प्रति॒ष्ठाव्ँ वेद॒, प्रत्ये॒व ति॑ष्ठति ।  

#### टीका
6रुद्रो वा इत्यादि ॥ घोरां क्रुद्धां देवस्य तनुं शतरुद्रीयेण 'नमस्ते रुद्र मन्यवे' इत्येतेन शमयति शिवां प्रागेव शान्तां तनुं वसोर्धारया प्रीणयतीति । यो वा इत्यादि । गतम् ॥


### संयुक्तमन्त्रः
यदाज्य॑मु॒च्छिष्ये॑त॒ तस्मि॑न्ब्रह्मौद॒नम्प॑चे॒त्तम्ब्रा᳚ह्म॒णाश्च॒त्वार॒ प्राश्ञी॑युरे॒ष वा अ॒ग्निर्वै᳚श्वान॒रो यद्ब्रा᳚ह्म॒ण ए॒षा खलु॒ वा अ॒ग्ने प्रि॒या त॒नूर्यद्वै᳚श्वान॒र प्रि॒याया॑मे॒वैना᳚न्त॒नुवा॒म्प्रति॑ ष्ठापयति॒   


### मन्त्रः
यदाज्य॑मु॒च्छिष्ये॑त॒ तस्मि॑न् ब्रह्मौद॒नम् प॑चेत् ।  
तम् ब्रा᳚ह्म॒णाश् च॒त्वार॒ प्राश्ञी॑युः ।  
ए॒ष वा अ॒ग्निर् वै᳚श्वान॒रो यद्ब्रा᳚ह्म॒णः ।  
ए॒षा खलु॒ वा अ॒ग्ने प्रि॒या त॒नूर्, यद् वै᳚श्वान॒रः ।  
प्रि॒याया॑मे॒वैना᳚न् त॒नुवा॒म् प्रति॑ ष्ठापयति ।  

#### टीका
7उच्छिष्येत अतिरिच्येत ब्राह्मणेभ्यो देयमोदनं ब्रह्मौदनम् । प्रियायामेवेति । अग्नेः प्रियशरीरभूते वैश्वानरात्मनि ब्राह्मण इत्यर्थः । तत्रेयमाहुतिः प्रतिष्ठाप्यते यत् ब्राह्मणा ब्रह्मौदनं प्राश्नन्ति इयं वै वसोर्धारा प्रतिष्ठेति ॥


### संयुक्तमन्त्रः
चत॑स्रो धे॒नूर्द॑द्या॒त्ताभि॑रे॒व यज॑मानो॒ऽमुष्मि॑ल्ँलो॒के᳚ऽग्निन्दु॑हे ॥ [12]  


### मन्त्रः
चत॑स्रो धे॒नूर् द॑द्या॒त् ।  
ताभि॑र् ए॒व यज॑मानो॒ऽमुष्मि॑ल्ँ लो॒के᳚ऽग्निन् दु॑हे ॥ [12]  

#### टीका
8चतस्र इति ॥ भुक्तवद्भ्यो ब्राह्मणेभ्यः । ताभिरेवेति । ताभिः धेनुभिः वत्सस्थानीयाभिः अमुष्मिन् लोके भोगस्थाने अग्निं दुहे गोस्थानीयं दुग्धे कामान् दुहे । 'लोपस्त आत्मनेपदेषु' इति तलोपः ॥

इति पञ्चमे सप्तमे तृतीयोनुवाकः ॥  


## अनुवाकः ४


### संयुक्तमन्त्रः
चित्ति॑ञ्जुहोमि॒ मन॑सा घृ॒तेनेत्या॒हादा᳚भ्या॒ वै नामै॒षाहु॑तिर्वैश्वकर्म॒णी नैन॑ञ्चिक्या॒नम्भ्रातृ॑व्यो दभ्नो॒त्यथो॑ दे॒वता॑ ए॒वाव॑ रु॒न्द्धे


### मन्त्रः
"चित्ति॑ञ् जुहोमि॒ मन॑सा घृ॒तेन॑"+ इत्या॑ह ।  
अदा᳚भ्या॒ वै नामै॒षाहु॑तिर् वैश्वकर्म॒णी ।  
नैन॑ञ् चिक्या॒नम् भ्रातृ॑व्यो दभ्नोति ।  
अथो॑ दे॒वता॑ ए॒वाव॑ रुन्धे ।  

#### टीका
1चित्तिं जुहोमीति ॥ 'चित्तिं जुहोमि' इत्यनया ऋचा या वैश्व- कर्मणी स्वयमातृण्णायां होतव्येति पूर्वमुक्ता एषाऽऽहुतिरदाभ्यानाम वेदितव्या। इदानीं नामधेयानि ब्रूते । नैनमिति । एतदाहुतिविशिष्टमग्निं चिक्यानं चितवन्तं यजमानं भ्रातृव्यं शत्रुं न दभ्नोति नाभिभवति । तस्मात् दभ्यन्ते नम्यन्ते अनयेति करणे कृत्यः 'दभेश्चेतिवक्तव्यम्' इति । दम्भिः प्रकृत्यन्तरमस्तीत्याहुः । अथो अपि च देवता अवरुन्धे च 'यथा देवा इहागमन्' इति मन्त्रलिङ्गात् । चिनोतेः लिटः कानच्, 'विभाषाञ्चेः' इति कुत्वम् ॥


### संयुक्तमन्त्रः
ऽग्ने॒ तम॒द्येति॑ प॒ङ्क्त्या जु॑होति प॒ङ्क्त्याहु॑त्या यज्ञमु॒खमार॑भते

### मन्त्रः
अग्ने॒ तम॒द्येति॑ ।  
प॒ङ्क्त्या जु॑होति ।  
प॒ङ्क्त्याऽऽहु॑त्या यज्ञमु॒खमार॑भते ।  

#### टीका
2'अग्ने तमद्य' इत्यक्षरपङ्क्त्या होमः कर्तव्यः । उक्तं तस्याः पङ्क्तित्वमत्र स्तूयते । प्रयोजनं चेते ........ पाङ्क्तत्वाद्यज्ञस्य पङ्क्त्याऽनयाहुतिकरणेन हेतुना यज्ञमुखमुपक्रमभारभत इति । आरभ्य यज्ञत्वमस्य क्रियत इति ॥


### संयुक्तमन्त्रः
स॒प्त ते॑ अग्ने स॒मिध॑स्स॒प्त जि॒ह्वा इत्या॑ह॒ होत्रा॑ ए॒वाव॑ रुन्द्धे॒

### मन्त्रः
स॒प्त ते॑ अग्ने स॒मिध॑स् स॒प्त जि॒ह्वा इत्या॑ह ।  
होत्रा॑ ए॒वाव॑ रुन्धे ।  

#### टीका
3सप्त त इत्यादि ॥ 'सप्तते अग्ने ' इत्यनया अग्निहोत्रहोमः कर्तव्यः । तत्प्रयोजनं होतॄणामृत्विजां लोलः सप्तहोत्र इति लिङ्गात् ॥


### संयुक्तमन्त्रः
ऽग्निर्दे॒वेभ्योऽपा᳚क्रामद्भाग॒धेय᳚म् [13]  
इ॒च्छमा॑न॒स्तस्मा॑ ए॒तद्भा॑ग॒धेय॒म्प्राय॑च्छन्ने॒तद्वा अ॒ग्नेर॑ग्निहो॒त्रमे॒तर्‌हि॒ खलु॒ वा ए॒ष जा॒तो यर्‌हि॒ सर्व॑श्चि॒तो जा॒तायै॒वास्मा॒ अन्न॒मपि॑ दधाति॒ स ए॑नम्प्री॒त प्री॑णाति॒ वसी॑यान्भवति

### मन्त्रः
अ॒ग्निर्दे॒वेभ्योऽपा᳚क्रामद्भाग॒धेय॑म् - इ॒च्छमा॑नः ।  
तस्मा॑ ए॒तद् भा॑ग॒धेय॒म् प्राय॑च्छन् ।  
ए॒तद्वा अ॒ग्नेर् अ॑ग्निहो॒त्रम् ।  
ए॒तर्‌हि॒ खलु॒ वा ए॒ष जा॒तो यर्‌हि॒ सर्व॑श्चि॒तः ।  
जा॒तायै॒वास्मा॒ अन्न॒मपि॑ दधाति ।  
स ए॑नम् प्री॒त प्री॑णाति ।  वसी॑यान् भवति ।  

#### टीका
4अग्निर्देवेभ्य इति ॥ गतमेतत् । एतद्वा इति । यस्मादेवं तस्मादेतमग्निहोत्रमग्नेरेव स्वं देवैस्तथा कृतत्वात् । एतर्हीत्यादि । अस्मिन्काले एषोग्निर्जातो भवति । यर्हि यदा सर्वश्चितो भवति । तस्माज्जातायान्नप्रदानसममिदमग्निहोत्रमिति । स एनमित्यादि । गतम् ॥


### संयुक्तमन्त्रः
ब्रह्मवा॒दिनो॑ वदन्ति॒ यदे॒ष गार्‌ह॑पत्यश्ची॒यतेऽथ॒ क्वा᳚स्याहव॒नीय॒ इत्य॒सावा॑दि॒त्य इति॑ ब्रूयादे॒तस्मि॒न्‌हि सर्वा᳚भ्यो दे॒वता᳚भ्यो॒ जुह्व॑ति [14]  
य ए॒वव्ँवि॒द्वान॒ग्निञ्चि॑नु॒ते सा॒ख्षादे॒व दे॒वता॑ ऋध्नो॒त्य्...


### मन्त्रः
ब्र॒ह्म॒वादिनो॑ वदन्ति॒ -  
"यदे॒ष गार्‌ह॑पत्यश् ची॒यते ऽथ॒ क्वा᳚स्याहव॒नीय॒" इति॑ ।  
अ॒सावा॑दि॒त्य इति॑  ब्रूयात् ।  
ए॒तस्मि॒न्‌हि सर्वा᳚भ्यो दे॒वता᳚भ्यो॒ जुह्व॑ति ।   
य ए॒वव्ँवि॒द्वान॒ग्निञ् चि॑नु॒ते, सा॒ख्षादे॒व दे॒वता॑ ऋध्नोति ।  

#### टीका
5ब्रह्मवादिन इत्यादि ॥ यत् यद्येवमेष गार्हपत्यश्चीयते अग्नेरेव होमात् अथेदानीं क्वास्य भवति यः यत्र देवताभ्यो हूयत इति ब्रह्मवादिन आहुः । अत्रोत्तरमित्थं ब्रूयादित्याह - असावादित्य इति । अथाहवनीयत्वं समर्थयते - एतस्मिन्हीति । यत् सर्वाभ्यो देवताभ्यः हुतं तदेतस्मिन् तिष्ठतीति । यथा - अग्नौ प्रास्ताहुतिः सम्यगादित्यमुपतिष्ठते इति । तस्मात्स एवाहवनीयो भवतीति । य एवमित्यादि । गतम् ॥



### संयुक्तमन्त्रः
अग्ने॑ यशस्वि॒न्‌यश॑से॒मम॑र्प॒येन्द्रा॑वती॒मप॑चितीमि॒हा व॑ह । अ॒यम्मू॒र्धा प॑रमे॒ष्ठी सु॒वर्चाः᳚ समा॒नाना॑मुत्त॒मश्लो॑को अस्तु ।


### मन्त्रः
अग्ने॑ यशस्वि॒न्‌यश॑से॒मम॑र्प॒येन्द्रा॑वती॒मप॑चितीमि॒हा व॑ह ।

अ॒यम् मू॒र्धा प॑रमे॒ष्ठी सु॒वर्चाः᳚ समा॒नाना॑म् - उत्त॒मश्लो॑को अस्तु ।

#### टीका
6अथ राष्ट्रभृत उपदधाति - अग्ने यशस्विन्नित्याद्याश्चतस्त्रः सर्वाः त्रिष्टुभः, प्रथमा जगती वा ॥ तत्र प्रथमां - हे अग्ने यशस्विन् इमं यजमानं यशसा अर्पय प्रापय । 'नामन्त्रिते समानाधिकरणे' इति पूर्वस्यामन्त्रितस्य अविद्यमानत्वाभावः । इन्द्रावतीं इन्द्रयोग्यां अपचितीं पूजां इह अस्मिन्कर्मणि आवह आनय इन्द्रयोग्यां पूजां यथाऽयं समर्थस्स्यात् तथा कुर्वित्यर्थः । उभयत्रापि वर्णव्यत्ययेन दीर्घत्वम् । किमर्थमित्याह - अयं यजमानः मूर्धा प्रधानभूतः परमे महिम्नि स्थितः । उणादिषु निपात्यते । सुवर्चाः शोभनदीप्तिः । 'सोर्मनसी' इत्युत्तरपदाद्युदात्तत्वम् । समानानां समानजातानां मध्ये उत्तमश्लोक: उत्तमकीर्तिश्चास्तु एवमर्थ इति । उत्तमशब्द उञ्छादिरन्तोदात्तः ॥


### संयुक्तमन्त्रः
भ॒द्रम्पश्य॑न्त॒ उप॑ सेदु॒रग्रे॒ तपो॑ दी॒ख्षामृष॑यस्सुव॒र्विदः॑ । ततः॑ ख्ष॒त्रम्बल॒मोज॑श्च जा॒तन्तद॒स्मै दे॒वा अ॒भि सन्न॑मन्तु ।


### मन्त्रः
भ॒द्रम्पश्य॑न्त॒ उप॑ सेदु॒रग्रे॒ तपो॑ दी॒ख्षामृष॑यस् सुव॒र्विदः॑ ।  

ततः॑ ख्ष॒त्रम्बल॒मोज॑श् च जा॒तन् तद॒स्मै दे॒वा अ॒भि सन्न॑मन्तु ।

#### टीका
7अथ द्वितीया - भद्रमिति ॥ भद्रं कल्याणं फलं पश्यन्तः शास्त्रदृष्ट्या विचिन्वानाः तपश्च उपसल्लक्षणं दीक्षां चाग्रे उपसेदुः उपासाञ्चक्रिरे ऋषयः सुवर्विदः परमसुखज्ञाः । ततश्च तेषां क्षत्रं धनं वलं सामर्थ्यं ओजो दीप्तिश्च जातं भद्रं उत्पादितं तद्भद्रमस्मै यजमानाय देवा अभिसन्नमन्तु आभिमुख्येनानयन्तु ॥



### संयुक्तमन्त्रः
धा॒ता वि॑धा॒ता प॑र॒मा [15]  
उ॒त स॒न्दृक्प्र॒जाप॑ति परमे॒ष्ठी वि॒राजा᳚ । स्तोमा॒श्छन्दाꣳ॑सि नि॒विदो॑ म आहुरे॒तस्मै॑ रा॒ष्ट्रम॒भि सन्न॑माम ।

### मन्त्रः
धा॒ता वि॑धा॒ता प॑र॒मोत स॒न्दृक् प्र॒जाप॑ति परमे॒ष्ठी वि॒राजा᳚ ।  

स्तोमा॒श् छन्दाꣳ॑सि नि॒विदो॑ म आहुर् ए॒तस्मै॑ रा॒ष्ट्रम् अ॒भि सन्न॑माम ।

#### टीका
8अथ तृतीया - धातेति ॥ धाता धारकः विधाता विधारकः परमो रक्षितः परमस्रष्टा उत अपि च परमात्मा संदृक् उत्तमो द्रष्टा अचितदशिः [अवितथदर्शी] परमेश्वरः प्रजापतिः हिरण्यगर्भः परमेष्ठी परमे कारणभावे स्थितः परमात्मा विराजा एकस्रष्ट्रा सह स्तोमास्त्रिवृदादयः छन्दांसि गायत्र्यादीनि निविदः शस्त्राणि निविदः पदान्येव वा सर्वाण्येतानि मे आहुः । कथमेतस्मै यजमानाय राष्ट्रं पदसमूहं आभिमुख्येन संनमामेति राष्ट्रस्याभिसन्नमने आभिमुख्यं भजतामित्यर्थः ॥


### संयुक्तमन्त्रः
अ॒भ्याव॑र्तध्व॒मुप॒ मेत॑ सा॒कम॒यꣳ शा॒स्ताधि॑पतिर्वो अस्तु । अ॒स्य वि॒ज्ञान॒मनु॒ सꣳ र॑भध्वमि॒मम्प॒श्चादनु॑ जीवाथ॒ सर्वे᳚ ।


### मन्त्रः
अ॒भ्याव॑र्तध्व॒मुप॒ मेत॑ सा॒कम॒यꣳ शा॒स्ताधि॑पतिर्वो अस्तु ।  

अ॒स्य वि॒ज्ञान॒मनु॒ सꣳ र॑भध्वम् इ॒मम् प॒श्चादनु॑ जीवाथ॒ सर्वे᳚ ।

#### टीका
9अथ चतुर्थी - अभ्यावर्तध्वमिति ॥ मनुष्या उच्यन्ते । अभ्यावर्तध्वं आभिमुख्येनास्माकमागच्छतम् । उपरक्ताः परागच्छत । 'गतिर्गतौ' इति प्रथमो गतिः अनुदात्तः । तेन पृथक् पदत्वाभावः । सर्वेऽपि साकं सम्भूय ऐकमत्यं गता मामुपेत उपगच्छत । धातूपसर्गसंयोगे कृते 'ओमाङोश्च' इति पररूपत्वम् । इदमुच्यध्वे - वः युष्काकं अयं यजमानः शास्ता अधिपतिश्चास्तु । 'ग्रसितस्कभित' इत्यादौ शास्तेति इडभावो निपात्यते । इदं चाप्युच्यध्वे - अयमप्यस्य यजमानस्य विज्ञानमनुसंरभध्वं यथाऽनेन विज्ञातं तथाऽनुसरन्तः कर्माण्यारभध्वम् । पश्चादिमं जीवन्तमनुजीवाथ सर्वेऽपि यद्ययं जीवति ततो यूयं जीवय । तस्मादिमं जीवन्तमनुजीवतेति । लेट्याडागमः ॥


### संयुक्तमन्त्रः
रा॒ष्ट्रभृत॑ ए॒ता उप॑ दधात्ये॒षा वा अ॒ग्नेश्चिती॑ राष्ट्र॒भृत्तयै॒वास्मि॑न्रा॒ष्ट्रन्द॑धाति रा॒ष्ट्रमे॒व भ॑वति॒ नास्मा᳚द्रा॒ष्ट्रम्भ्रꣳ॑शते ॥ [16]  

### मन्त्रः
रा॒ष्ट्र॒भृत॑ ए॒ता उप॑ दधाति ।  
ए॒षा वा अ॒ग्नेश्चिती॑ राष्ट्र॒भृत् ।  
तयै॒वास्मि॑न् रा॒ष्ट्रन् द॑धाति ।  
रा॒ष्ट्रमे॒व भ॑वति ।  
नास्मा᳚द् रा॒ष्ट्रम् भ्रꣳ॑शते ॥ [16]  

#### टीका
10अथासां ब्राह्मणम् - राष्ट्रभृत इत्यादि ॥ एषेति । एषा राष्ट्रमेवेति विधेयीकृतराष्ट्रतां दर्शयितुं ताच्छब्द्यम् । तदारभ्य नास्मात् राष्ट्रं भ्रंशत इति ॥

इति पञ्चमे सप्तमे चतुर्थोनुवाकः ॥  


## अनुवाकः ५


## संयुक्तमन्त्रः
यथा॒ वै पु॒त्रो जा॒तो म्रि॒यत॑ ए॒वँव्वा ए॒ष म्रि॑यते॒ यस्या॒ग्निरुख्य॑ उ॒द्वाय॑ति॒

### मन्त्रः
यथा॒ वै पु॒त्रो जा॒तो म्रि॒यत॑, ए॒वव्ँ वा ए॒ष म्रि॑यते॒ यस्या॒ग्निरुख्य॑ उ॒द्वाय॑ति ।   

#### टीका
1यथा वै पुत्र इत्यादि ॥ यथा जातः परिनिष्पन्नः पुत्रो महादुःखहेतुर्म्रियते एवं महादुःखहेतुरेष उरव्यो म्रियते गम्यते म्रियमाण इव दुखहेतुत्वाज्जात इत्युच्यते । कस्य दुःखहेतुरित्याह - यस्येति । तस्मात्तदवधानेन रक्ष्य इति । पै ओ वै शोषणे ॥


### संयुक्तमन्त्रः
यन्नि॑र्म॒न्थ्य॑ङ्कु॒र्याद्विच्छि॑न्द्या॒द्भ्रातृ॑व्यमस्मै जनये॒थ्स ए॒व पुन॑ प॒रीध्य॒स्स्वादे॒वैन॒य्ँयोने᳚र्जनयति॒ नास्मै॒ भ्रातृ॑व्यञ्जनयति॒

### मन्त्रः
यन् नि॑र्म॒न्थ्य॑ङ्कु॒र्याद् - विच्छि॑न्द्या॒द् भ्रातृ॑व्यमस्मै जनयेत् ।  
स ए॒व पुन॑ प॒रीध्यः॑ ।  
स्वादे॒वैन॒य्ँ योने᳚र्जनयति ।  
नास्मै॒ भ्रातृ॑व्यञ् जनयति ।  

#### टीका
2इदानीं प्रमादादनुगते प्रायश्चित्तमाह - यदि निर्मन्थ्येदग्निं विच्छिन्द्यात् पर्वूमन्यस्य परिग्रहात् भ्रातृव्यं च यजमानस्य जनयेत्, स एव पूर्वोत्पादित उख्यः परीध्यः । किमुक्तं भवति - यथा पूर्वमुत्पदितं तथैवोत्पाद्य परीध्यः प्रवर्ध्य इत्यर्थः । ततश्च स्वादेव योनेः पूर्वस्मात्कारणात् उखाया आहवनीयाच्च एनं जनयति । ततश्च स एवायमिति विद्येत दोषाभावः । भ्रातृव्यं च यजमानस्य न जनयेदिति ॥


### संयुक्तमन्त्रः
तमो॒ वा ए॒तङ्गृ॑ह्णाति॒ यस्या॒ग्निरुख्य॑ उ॒द्वाय॑ति मृ॒त्युस्तम॑ कृ॒ष्णव्ँवास॑ कृ॒ष्णा धे॒नुर्दख्षि॑णा॒ तम॑सा [17]  
ए॒व तमो॑ मृ॒त्युमप॑ हते॒ हिर॑ण्यन्ददाति॒ ज्योति॒र्वै हिर॑ण्य॒ञ्ज्योति॑षै॒व तमोऽप॑ ह॒तेऽथो॒ तेजो॒ वै हिर॑ण्य॒न्तेज॑ ए॒वात्मन्ध॑त्ते॒

### मन्त्रः
तमो॒ वा ए॒तङ् गृ॑ह्णाति॒ यस्या॒ग्निरुख्य॑ उ॒द्वाय॑ति ।  
मृ॒त्युस्तमः॑ ।  
कृ॒ष्णव्ँवास॑ कृ॒ष्णा धे॒नुर्दख्षि॑णा ।  
तम॑सै॒व तमो॑ मृ॒त्युमप॑ हते ।  
हिर॑ण्यन् ददाति ।  
ज्योति॒र्वै हिर॑ण्यम् ।  
ज्योति॑षै॒व तमोऽप॑ हते ।  
अथो॒ तेजो॒ वै हिर॑ण्यम् ।  
तेज॑ ए॒वात्मन्ध॑त्ते ।  

#### टीका
3तमो वा इत्यादि ॥ गतम् । एतमिति । नीयमानम् । तमसैवेति । कृष्णधेनुदानव्याजेन मृत्युमेवापहन्तीति । ज्योतिषैवेति । तद्विपक्षेण हिरण्येन ज्योतिषा तमोनिवारणं करोति । अथो अपि च तेजोरूपहिरण्यप्रदानेन तेजस्वित्वमात्मनः करोति नित्यम् ॥


### संयुक्तमन्त्रः
सुव॒र्न घ॒र्मस्स्वाहा॒ सुव॒र्नार्कस्स्वाहा॒ सुव॒र्न शु॒क्रस्स्वाहा॒ सुव॒र्न ज्योति॒स्स्वाहा॒ सुव॒र्न सूर्य॒स्स्वाहा...

### मन्त्रः
सुव॒र्न घ॒र्मस् स्वाहा᳚ ।  
सुव॒र्नार्कस् स्वाहा᳚ ।  
सुव॒र्न शु॒क्रस् स्वाहा᳚ ।  
सुव॒र्न ज्योति॒स् स्वाहा᳚ ।  
सुव॒र्न सूर्य॒स् स्वाहा᳚

#### टीका
4स्रुवाहुतीरभिजुहोति उद्वातप्रायश्चित्तार्थं च - सुवर्नेत्याद्याः पञ्च ॥ सुवरादित्यः स इवायं घर्मः दीप्तिशीलोग्निः तस्मै स्वाहुतमिदमस्तु । उपमार्थीयो नकारः । प्रातिशाख्ये 'कृधिसुवः .... पूर्वः' इति नियमाण्णत्वाभावः । एवमुत्तरे द्रष्टव्याः । अर्कः अर्चनीयः । शुक्रः निर्मलः । ज्योतिः तेजोरूपः सूर्यः सावकः प्रेरको वा । 'राजसूयसूर्य' इत्यत्र निपात्यते ॥




### संयुक्तमन्त्रः
अ॒र्को वा ए॒ष यद॒ग्निर॒सावा॑दि॒त्यः [18]  
अ॒श्व॒मे॒धो यदे॒ता आहु॑तीर्जु॒होत्य॑र्काश्वमे॒धयो॑रे॒व ज्योतीꣳ॑षि॒ सन्द॑धात्ये॒ष ह॒ त्वा अ॑र्काश्वमे॒धी यस्यै॒तद॒ग्नौ क्रि॒यत॒

### मन्त्रः
अ॒र्को वा ए॒ष यद॒ग्निर॒सावा॑दि॒त्यो᳚ऽश्वमे॒धः ।  
यदे॒ता आहु॑तीर्जु॒होत्य् अ॑र्काश्वमे॒धयो॑र् ए॒व ज्योतीꣳ॑षि॒ सन्द॑धाति ।  
ए॒ष ह॒ त्वा अ॑र्काश्वमे॒धी यस्यै॒तद॒ग्नौ क्रि॒यते᳚ ।  

#### टीका
5अत्रैव ब्राह्मणम् - अर्को वा इत्यादि ॥ यावेतावेतेषु जन्तुषूपमानोपमेयभूतावग्न्यादित्यौ निर्दिष्टौ तावर्काश्वमेधौ । प्रशस्तशब्दाभिधानं प्राशस्त्यार्थम् । तस्मादाभिराहुतिभिः सर्वाणि ज्योतींषि अर्काश्वमेधयोरग्न्यादित्ययोः लोकस्थित्यर्थं संदधाति । एष इत्यादि । एष वाऽर्काश्वमेधी यस्यैतत् कर्म क्रियत इति पृथक् सोमविधानार्थं पुनर्वचनम् ॥


### संयुक्तमन्त्रः
आपो॒ वा इ॒दमग्रे॑ सलि॒लमा॑सी॒थ्स ए॒ताम्प्र॒जाप॑ति प्रथ॒माञ्चिति॑मपश्य॒त्तामुपा॑धत्त॒ तदि॒यम॑भव॒त्तव्ँवि॒श्वक॑र्माब्रवी॒दुप॒ त्वाया॒नीति॒ नेह लो॒को᳚ऽस्तीति॑ [19]  
अ॒ब्र॒वी॒थ्स ए॒तान्द्वि॒तीया॒ञ्चिति॑मपश्य॒त्तामुपा॑धत्त॒ तद॒न्तरि॑ख्षमभव॒थ्स य॒ज्ञ प्र॒जाप॑तिमब्रवी॒दुप॒ त्वाया॒नीति॒ नेह लो॒को᳚ऽस्तीत्य॑ब्रवी॒थ्स वि॒श्वक॑र्माणमब्रवी॒दुप॒ त्वाया॒नीति॒ केन॑ मो॒पैष्य॒सीति॒

### मन्त्रः
आपो॒ वा इ॒दमग्रे॑ सलि॒लमा॑सीत् ।  
स ए॒ताम्प्र॒जाप॑ति प्रथ॒माञ् चिति॑मपश्य॒त् - तामुपा॑धत्त॒ तदि॒यम॑भवत् ।  
तव्ँवि॒श्वक॑र्माऽब्रवी॒द् - उप॒ त्वाया॒नीति॑
नेह लो॒को᳚ऽस्तीति॑ [19] अ॒ब्र॒वी॒थ् ।  
स ए॒तान् द्वि॒तीया॒ञ् चिति॑मपश्य॒त् - तामुपा॑धत्त॒ तद॒न्तरि॑ख्षमभवत् ।  
स य॒ज्ञ प्र॒जाप॑तिमब्रवी॒द् "उप॒ त्वाया॒नी"ति॑ ।  
नेह लो॒को᳚ऽस्तीत्य॑ब्रवीत् ।  
स वि॒श्वक॑र्माणमब्रवी॒दुप॒ त्वाया॒नीति॑ ।  
केन॑ मो॒पैष्य॒सीति॑ ।  

#### टीका
6आपो वा इत्यादि ॥ व्याख्यातम् । इतःप्रभृति पञ्चचितिवाक्यशेष आन्तादनुवाकस्य । स एतामित्यादि । गतम् । इयमिति । पृथिवी तं प्रजापतिं पृथिव्यां सुखमासीनं विश्वकर्मा (प्रीतिमे) अब्रवीत् - उप त्वाऽऽयानि त्वामुपगच्छामि इतः सलिलात् तव समीपं पृथिवीभूतमाश्रयानीति । धातूपसर्गयोरेकादेश उदात्तः । अथ प्रजापतिः विश्वकर्माणमब्रवीत् - तव लोके इह स्थानं इह मत्समीपे नास्तीति अन्तरिक्षस्य अभावात्ततस्स विश्वकर्मा स्वमहिम्ना एतां द्वितीयां चितिमपश्यत्, उपाधत्त च ताम् । तदन्तरिक्षमभवत् । स तत्र सुखमास्त । अथ यज्ञः प्रजापतिमब्रवीत् - उप त्वाऽऽयानीति । अथ प्रजापतिस्तमब्रवीत् - नेह लोकस्तवास्तीति दिशामभावात्; त्वं हि दिगधीनात्मलाभ इति । अथ प्रजापतिं मुक्त्वा यज्ञो विश्वकर्माणमब्रवीत् - उपत्वाऽऽयानीति । अथ विश्वकर्मा यज्ञमब्रवीत् - केन सह मामुपैष्यसि मामुपगमिष्यसीति । धातूपसर्गयोः 'एत्येधत्यूठ्सु' इति वृद्धिः एकादेश उदात्तः, तस्यान्तादिवद्भावेन आङ्ग्रहणेन ग्रहणात् 'ओमाङोश्च' इति पररूपत्वं प्राप्तं न व्यत्ययेन क्रियते । क्रियतां वा पररूपत्वं न कश्चिदूपभेदः, अन्तवद्भावेन वा एतिग्रहणेन ग्रहणात् 'एत्येधत्यूठ्सु' इति पुनरपि वृद्धिः प्रवर्तते ॥



### संयुक्तमन्त्रः
दिश्या॑भि॒रित्य॑ब्रवी॒त्तन्दिश्या॑भिरु॒पैत्ता उपा॑धत्त॒ ता दिशः॑ [20]  
अ॒भ॒व॒न्थ्स प॑रमे॒ष्ठी प्र॒जाप॑तिमब्रवी॒दुप॒ त्वाया॒नीति॒ नेह लो॒को᳚ऽस्तीत्य॑ब्रवी॒थ्स वि॒श्वक॑र्माणञ्च य॒ज्ञञ्चा᳚ब्रवी॒दुप॑ वा॒माया॒नीति॒ नेह लो॒को᳚ऽस्तीत्य॑ब्रूता॒ꣳ॒ स ए॒तान्तृ॒तीया॒ञ्चिति॑मपश्य॒त्तामुपा॑धत्त॒ तद॒साव॑भव॒थ्...


### मन्त्रः
दिश्या॑भि॒रित्य॑ब्रवीत् ।
तन्दिश्या॑भिर् - उ॒पैत् ।  
ता उपा॑धत्त ।  
ता दिशो॑ऽभवन् ।  

स प॑रमे॒ष्ठी प्र॒जाप॑तिमब्रवी॒द् -"उप॑ त्वाया॒नी"ति॑ ।  
नेह लो॒को᳚ऽस्ति + इत्य॑ब्रवीत् ।  
स वि॒श्वक॑र्माणञ् च, य॒ज्ञञ् चा᳚ब्रवी॒द् -"उप॑ वा॒माया॒नी"ति॑ ।  
नेह लो॒को᳚ऽस्ति + इत्य॑ब्रूताम् ।  
स ए॒तान् तृ॒तीया॒ञ् चिति॑मपश्यत् ।  
तामुपा॑धत्त । तद॒साव॑भवत् ।  

#### टीका
7अथ यज्ञो विश्वकर्माणमब्रवीत् - दिश्याभिरिष्टकाभिः सह त्वामुपेष्यामीति ॥ दिक्शब्दवता मन्त्रेणोपधेया इष्टका दिश्याः 'राज्ञ्यसि प्राची दिक्' इत्याद्याः । 'तद्वानासाम्' इति यत् । अथ तदनुज्ञातः यज्ञो दिश्याभिः सहोपैत् उपागच्छत् । वृद्धित्रयाद्यः एकादेश उदात्तः, पूर्ववत्प्रथमस्य गतेरनुदात्तत्वम् । अथ ता उपाधत्त यज्ञस्ता दिशोऽभवन् । ततो दिश्याभिर्यज्ञः सुखमासत । अथ परमेष्ठी ब्रह्मा प्रजापतिं विश्वात्मानमब्रवीत् - उप त्वाऽऽयानोति । नेहेत्यब्रवीत् प्रजापतिः ऊर्ध्वलोकाभावात् । अथ परमेष्ठी विश्वकर्माणं यज्ञं चाब्रवीत् उप वामाऽऽयानीति युवामुपगच्छामीति । नेहेत्यब्रूतां तौ । स तृतीयां चितिं दृष्ट्वा उपाधत्त । स द्यौरभवत् ॥


### संयुक्तमन्त्रः
स आ॑दि॒त्य प्र॒जाप॑तिमब्रवी॒दुप॑ त्वा [21]  
आ॒या॒नीति॒ नेह लो॒को᳚ऽस्तीत्य॑ब्रवी॒थ्स वि॒श्वक॑र्माणञ्च य॒ज्ञञ्चा᳚ब्रवी॒दुप॑ वा॒माया॒नीति॒ नेह लो॒को᳚ऽस्तीत्य॑ब्रूता॒ꣳ॒ स प॑रमे॒ष्ठिन॑मब्रवी॒दुप॒ त्वाया॒नीति॒ केन॑ मो॒पैष्य॒सीति॑ लोकम्पृ॒णयेत्य॑ब्रवी॒त्तँल्लो॑कम्पृ॒णयो॒पैत्तस्मा॒दया॑तयाम्नी लोकम्पृ॒णाऽया॑तयामा॒ ह्य॑सौ [22]  
आ॒दि॒त्यस्...


### मन्त्रः
स आ॑दि॒त्य प्र॒जाप॑तिमब्रवी॒द् - "उप॑ त्वाऽऽया॒नी"ति॑ ।  
नेह लो॒को᳚ऽस्तीत्य॑ब्रवीत् ।  
स वि॒श्वक॑र्माणञ्च य॒ज्ञञ्चा᳚ब्रवी॒द् - "उप॑ वा॒माया॒नी"ति॑ ।  
नेह लो॒को᳚ऽस्तीत्य॑ब्रूता॒ꣳ॒ ।  
स प॑रमे॒ष्ठिन॑मब्रवी॒द् -"उप॒ त्वाऽऽया॒नी"ति॑ ।  
केन॑ मो॒पैष्य॒सीति॑ ।  
लो॒क॒म्पृ॒णयेत्य॑ब्रवीत् ।  
तल्ँलो॑कम् पृ॒णयो॒पैत् ।  
तस्मा॒दया॑तयाम्नी लोकम्पृ॒णा ।  
अया॑तयामा॒ हि + अ॒सावा॑दि॒त्यः ।  

#### टीका
8अथादित्यः प्रजापतिमब्रवीत् - उप त्वाऽऽयानीति ॥ नेहेति सोब्रवीत् । स आदित्यः प्रजापतिं मुक्त्वा यज्ञं च विश्वकर्माणं चाब्रवीत् उप वामाऽयानीति । नेहेति तावप्यब्रूताम् । अथ परमेष्ठिनमब्रवीत् - उप त्वाऽयानीति । अथ परमेष्ठी केन मोपैष्यसीत्यादित्यमब्रवीत् । अथ लोकंपृणयेति सोब्रवीत् । उपैत् लोकंपृणया । तस्मादादित्येनानीतत्वात् अयातयाम्नी पुनःपुनरुपधीयमानाऽपि कदाचिदप्यशक्तिं न प्रतिपद्यते, यथा पुनःपुनरुद्यन्नप्यादित्यः ॥



### संयुक्तमन्त्रः
तानृष॑योऽब्रुव॒न्नुप॑ व॒ आया॒मेति॒ केन॑ न उ॒पैष्य॒थेति॑ भू॒म्नेत्य॑ब्रुव॒न्तान्द्वाभ्या॒ञ्चिती᳚भ्यामु॒पाय॒न्थ्स पञ्च॑चितीक॒स्सम॑पद्यत॒

### मन्त्रः
तानृष॑योऽब्रुव॒न्न् - उप॑ व॒ आया॒मेति॑ ।  
केन॑ न उ॒पैष्य॒थेति॑ ।  
भू॒म्नेत्य॑ब्रुवन् ।  
तान् द्वाभ्या॒ञ् चिती᳚भ्याम् उ॒पायन् ।  
स पञ्च॑चितीक॒स् सम॑पद्यत ।  

#### टीका
9अयातयाम्नीति ॥ 'अन उपधालोपिनः' इति ङीप् । तानित्यादि । तान् प्रजापतिविश्वकर्मयज्ञपरमेष्ठ्यादित्यान् ऋषयोऽब्रुवन् उप व आऽयामेति । केन नोस्मानुरैष्यथेति प्रजापत्यादयोऽब्रुवन् । भूम्नेत्यब्रुवन् ऋषयः । बहुत्वं भूमा वृद्धिः । 'बहोर्लोपो भू च बहोः' । ततस्ते द्वाभ्यां चितीभ्यामुपायन् प्रजापत्यादीन् सोयमग्निरेवं पञ्चचितीकस्सम्पद्यते । 'चितेः कपि' इति दीर्घः ॥


### संयुक्तमन्त्रः
य ए॒वव्ँवि॒द्वान॒ग्निञ्चि॑नु॒ते भूया॑ने॒व भ॑वत्य॒भीमाल्ँलो॒काञ्ज॑यति वि॒दुरे॑नन्दे॒वा अथो॑ ए॒तासा॑मे॒व दे॒वता॑ना॒ꣳ॒ सायु॑ज्यङ्गच्छति ॥ [23]  


### मन्त्रः
य ए॒वव्ँ वि॒द्वान॒ग्निञ् चि॑नु॒ते भूया॑ने॒व भ॑वत्य् , अ॒भीमाल्ँ लो॒काञ् ज॑यति वि॒दुरे॑नन् दे॒वाः ।  
अथो॑ ए॒तासा॑मे॒व दे॒वता॑ना॒ꣳ॒ सायु॑ज्यङ् गच्छति ॥ [23]  

#### टीका
10य एवमित्यादि ॥ विदुषस्स्तुतिः । भूयान् ऋद्धियुक्तः । एतासां प्रजापत्यादीनां सायुज्यं समानयोगत्वं गच्छति ॥

इति पञ्चमे सप्तमे पञ्चमः ॥  


## अनुवाकः ६


### संयुक्तमन्त्रः
वयो॒ वा अ॒ग्निर्यद॑ग्नि॒चित्प॒ख्षिणो᳚ऽश्ञी॒यात्तमे॒वाग्निम॑द्या॒दार्ति॒मार्च्छे᳚थ्सँव्वथ्स॒रँव्व्र॒तञ्च॑रेथ्सँव्वथ्स॒रꣳ हि व्र॒तन्नाति॑


### मन्त्रः
वयो॒ वा अ॒ग्निः ।  
यद॑ग्नि॒चित् प॒ख्षिणो᳚ऽश्ञी॒यात् तमे॒वाग्निम् अ॑द्या॒द् - आर्ति॒मार्च्छे᳚त् ।  
स॒व्ँव॒थ्स॒रव्ँ व्र॒तञ् च॑रेत् ।  
स॒व्ँव॒थ्स॒रव्ँ हि व्र॒तन्नाति॑ ।  


#### टीका
1वयो वा इत्यादि ॥ श्येनाकारत्वात् पक्षी भवत्यग्निः । तस्माद्यदग्निचित्पक्षिणोश्नीयात् पक्षिणो मांसमश्नीयात् तमेवाग्निमद्यात् । तत आर्तिं गच्छेत् म्रियेत । 'उपसर्गादृतिधातौ' इति वृद्धिः । तस्मात्संवत्सरं न मांसमश्नीयादिति विधिः । यस्मात्संवत्सरविधिर्नात्येति ततस्संवत्सरादूर्ध्वमनुवर्त ते । 'ससाधनां क्रियां उपसर्ग आह' इति सोपसर्गक्रियापदमध्याह्रियते । संवत्सरादर्वागेव सर्वव्रतं प्रवर्तते नाति नोर्ध्वम् ॥


### संयुक्तमन्त्रः
प॒शुर्वा ए॒ष यद॒ग्निर्‌हि॒नस्ति॒ खलु॒ वै तम्प॒शुर्य ए॑नम्पु॒रस्ता᳚त्प्र॒त्यञ्च॑मुप॒चर॑ति॒ तस्मा᳚त्प॒श्चात्प्राङु॑प॒चर्य॑ आ॒त्मनोऽहिꣳ॑सायै॒


### मन्त्रः
प॒शुर्वा ए॒ष यद॒ग्निः ।  
‌हि॒नस्ति॒ खलु॒ वै तम्प॒शुर् , य ए॑नम् पु॒रस्ता᳚त् प्र॒त्यञ्च॑मुप॒चर॑ति ।  
तस्मा᳚त् प॒श्चात् प्राङ् उ॑प॒चर्य॑ आ॒त्मनोऽहिꣳ॑सायै ।  

#### टीका
2पशुर्वा इत्यादि ॥ लुप्तोपमेयम् । यथा पशुः प्रतिकूलकारिणमाभिमुख्येन स्थितं हिनस्ति एवमयमग्निः । यस्मादेवं तस्मात्पशुसदृशोयमग्निः तमपि हिनस्ति । कं? य एनं पुरस्तात् पूर्वस्यां दिशि स्थितः प्रत्यङ्मुखः स प्रत्यञ्चं प्रतिमुखावस्थितमुपचरति आरोहणोपधानप्रोक्षणादिकमस्य करोति । तस्मात्पश्चादपरस्यां दिशि स्थितेन प्राङ्मुखोग्निः उपचर्यः उपचरितव्य इति विधिः । आत्मन एवाहिंसार्थम् । छान्दसो यत् ॥


### संयुक्तमन्त्रः
तेजो॑ऽसि॒ तेजो॑ मे यच्छ पृथि॒वीँय्य॑च्छ [24]  
पृ॒थि॒व्यै मा॑ पाहि॒ ज्योति॑रसि॒ ज्योति॑र्मे यच्छा॒न्तरि॑ख्षँय्यच्छा॒न्तरि॑ख्षान्मा पाहि॒ सुव॑रसि॒ सुव॑र्मे यच्छ॒ दिवँ॑य्यच्छ दि॒वो मा॑ पा॒ही...

### मन्त्रः
तेजो॑ऽसि॒ तेजो॑ मे यच्छ पृथि॒वीय्ँय॑च्छ पृ॒थि॒व्यै मा॑ पाहि॒ ,  
ज्योति॑रसि॒ ज्योति॑र्मे यच्छा॒न्तरि॑ख्षय्ँयच्छा॒न्तरि॑ख्षान् मा पाहि॒ ,  
सुव॑रसि॒ सुव॑र्मे यच्छ॒, दिवय्ँ यच्छ दि॒वो मा॑ पाहि ।  

#### टीका
3प्रथममध्यमोत्तमासु चितिषु हिरण्येष्टका उपदधाति - तेजोसीत्याद्याः ॥ तेजोसि तेजोहेतुस्त्वमसि तेजो मह्यं देहि पृथिवीं च यच्छ विधेयां कुरु । पृथिव्यै ष्टथिवीनिमित्तात् रोगादेः मां पाहि । पञ्चम्यर्थे चतुर्थी, 'उदात्तयणः' इति तस्या उदात्तत्वम् । एवमुत्तरौ व्याख्येयौ । तेजः कीर्तिः । ज्योतिः दीप्तिः । सुवः स्सुखम् ॥



### संयुक्तमन्त्रः
इत्या॑है॒ताभि॒र्वा इ॒मे लो॒का विधृ॑ता॒


### मन्त्रः
इत्या॑है॒ताभि॒र् वा इ॒मे लो॒का विधृ॑ताः ।  

#### टीका
4अत्रैव ब्राह्मणम् - इत्याहेति ॥ एताभिः हिरण्येष्टकाभिः इमे लोकाः विधृताः एतासामुपधानेनेत्यर्थः ॥


### संयुक्तमन्त्रः
यदे॒ता उ॑प॒दधा᳚त्ये॒षाँल्लो॒कानाँ॒व्विधृ॑त्यै स्वयमातृ॒ण्णा उ॑प॒धाय॑ हिरण्येष्ट॒का उप॑ दधाती॒मे वै लो॒कास्स्व॑यमातृ॒ण्णा ज्योति॒र्‌हिर॑ण्यँ॒य्यथ्स्व॑यमातृ॒ण्णा उ॑प॒धाय॑ [25]  
हि॒र॒ण्ये॒ष्ट॒का उ॑प॒दधा॑ती॒माने॒वैताभि॑र्लो॒काञ्ज्योति॑ष्मत कुरु॒तेऽथो॑ ए॒ताभि॑रे॒वास्मा॑ इ॒मे लो॒का प्र भा᳚न्ति॒


### मन्त्रः
यदे॒ता उ॑प॒दधा᳚त्य् ए॒षाल्ँ लो॒काना॒व्ँ विधृ॑त्यै ।  

स्वयमातृ॒ण्णा उ॑प॒धाय॑ हिरण्येष्ट॒का उप॑ दधाति + इ॒मे वै लो॒कास् स्व॑यमातृ॒ण्णा ज्योति॒र्‌हिर॑ण्यम् ।  

यथ् स्व॑यमातृ॒ण्णा उ॑प॒धाय॑ हिरण्येष्ट॒का उ॑प॒दधा॑ति + इ॒माने॒वैताभि॑र् लो॒काञ् ज्योति॑ष्मत कुरुते ।

अथो॑ ए॒ताभि॑रे॒वास्मा॑ इ॒मे लो॒का प्र भा᳚न्ति ।  

##### टीका
5यदित्यादि ॥ गतम् । अथो इति । एताभिरिष्टकाभिः ज्योतिष्मन्तः कृता लोका अस्मै यजमानाय प्रकर्षेण भान्ति ॥



### संयुक्तमन्त्रः
यास्ते॑ अग्ने॒ सूर्ये॒ रुच॑ उद्य॒तो दिव॑मात॒न्वन्ति॑ र॒श्मिभिः॑ । ताभि॒स्सर्वा॑भी रु॒चे जना॑य नस्कृधि ।


### मन्त्रः
यास् ते॑ अग्ने॒ सूर्ये॒ रुच॑ उद्य॒तो दिव॑मात॒न्वन्ति॑ र॒श्मिभिः॑ ।   
ताभि॒स् सर्वा॑भी रु॒चे जना॑य नस्कृधि ।

#### टीका
6अथ तिस्रः ऋचः - यास्ते अग्ने इत्याद्याः ॥ प्रथमाद्वितीये 'ध्रुवासि' इत्यत्र व्याख्याते । सर्वा अनुष्टुभः प्रथमा कृतिर्नामानुष्टुप् । तत्र प्रथमा - उद्यतस्तव सूर्ये स्थिता याः रुचः दिवं रश्मिभिः व्याप्तामातन्वन्ति ताभिस्सर्वाभिः रश्मिभिः नो यजमानाय दीप्तिं कुरु ॥


### संयुक्तमन्त्रः
या वो॑ देवा॒स्सूर्ये॒ रुचो॒ गोष्वश्वे॑षु॒ या रुचः॑ । इन्द्रा᳚ग्नी॒ ताभि॒स्सर्वा॑भी॒ रुच॑न्नो धत्त बृहस्पते ।

### मन्त्रः
या वो॑ देवा॒स् सूर्ये॒ रुचो॒ गोष्वश्वे॑षु॒ या रुचः॑ ।  

इन्द्रा᳚ग्नी॒ ताभि॒स् सर्वा॑भी॒ रुच॑न्नो धत्त बृहस्पते ।

#### टीका
7द्वितीया - हे देवा या वः सूर्ये स्थिताः सूर्यनिवन्धना रुचः गोष्वश्वेषु या रुचः हे इन्द्राग्नी हे बृहस्पते ताभिः सर्वाभिः अस्मभ्यं रुचं धत्त ॥


### संयुक्तमन्त्रः
रुच॑न्नो धेहि [26]  
ब्रा॒ह्म॒णेषु॒ रुच॒ꣳ॒ राज॑सु नस्कृधि । रुचँ॑व्वि॒श्ये॑षु शू॒द्रेषु॒ मयि॑ धेहि रु॒चा रुच᳚म् ।

### मन्त्रः
रुच॑न् - नो धेहि ब्रा॒ह्म॒णेषु॒ रुच॒ꣳ॒ राज॑सु नस्कृधि ।  
रुच॑व्ँवि॒श्ये॑षु शू॒द्रेषु॒ मयि॑ धेहि रु॒चा रुच᳚म् ।

#### टीका
8तृतीया - नः अस्माकं ब्राह्मणेषु रुचं धेहि स्थापय ॥


### संयुक्तमन्त्रः
द्वे॒धा वा अ॒ग्निञ्चि॑क्या॒नस्य॒ यश॑ इन्द्रि॒यङ्ग॑च्छत्य॒ग्निँव्वा॑ चि॒तमी॑जा॒नँव्वा॒ यदे॒ता आहु॑तीर्जु॒होत्या॒त्मन्ने॒व यश॑ इन्द्रि॒यन्ध॑त्त

### मन्त्रः
द्वे॒धा वा अ॒ग्निञ् चि॑क्या॒नस्य॒ यश॑ इन्द्रि॒यङ् ग॑च्छत्य॒ग्निव्ँ वा॑ चि॒तमी॑जा॒नव्ँ वा᳚ ।  
यदे॒ता आहु॑तीर्जु॒होति॑ ।  
आ॒त्मन्न् ए॒व यश॑ इन्द्रि॒यन् ध॑त्ते ।  

#### टीका
9अथात्र ब्राह्मणम् - द्वेधा वा इत्यादि ॥ अग्निं चिक्यानस्य चितवतः यश इन्द्रियं च द्वेधा गच्छति तमग्निं वा गच्छति ईजानं वा अनग्निकेन क्रतुना इष्टवन्तं न सर्वथाऽग्निचितम् । उभयत्र लिटः कानजादेशः । तस्मादेताभिः 'यास्ते अग्ने' इत्यादिभिराहुतिभिः यश इन्द्रियं चात्मनि स्थापयति, ततो नान्यं गच्छति ॥


### संयुक्तमन्त्रः
ईश्व॒रो वा ए॒ष आर्ति॒मार्तो॒र्यो᳚ऽग्निञ्चि॒न्वन्न॑धि॒क्राम॑ति॒ तत्त्वा॑ यामि॒ ब्रह्म॑णा॒ वन्द॑मान॒ इति॑ वारु॒ण्यर्चा [27]  
जु॒हु॒या॒च्छान्ति॑रे॒वैषाग्नेर्गुप्ति॑रा॒त्मनो॑


### मन्त्रः
ई॒श्व॒रो वा ए॒ष आर्ति॒मार्तो॒र् यो᳚ऽग्निञ्चि॒न्वन्न् अ॑धि॒क्राम॑ति ।  
तत्त्वा॑ यामि॒ ब्रह्म॑णा॒ वन्द॑मान॒ , इति॑ वारु॒ण्यर्चा जु॑हुयात् ।  
शान्ति॑रे॒वैषाग्नेर् गुप्ति॑रा॒त्मनः॑ ।  

#### टीका
10ईश्वरो वा इति ॥ 'ईश्वरे तोसुन्कसुनौ' इति हेतौ शता । चयनेन हेतुना अग्निमतिक्रामति । आरोहति वारुण्या । उदात्तनिवृत्तिस्वरेण ङीप उदात्तत्वम्, 'उदात्तयणः' इति विभक्तेः । एषा सञ्चिताहुतिरग्नेश्शान्तिः अधिक्रमणदोषशान्तिहेतुरात्मनश्च गुप्तिः रक्षाहेतुः ॥



  - तत्त्वा॑ यामि॒ ब्रह्म॑णा॒ वन्द॑मान॒स्तदाशा᳚स्ते॒ यज॑मानो ह॒विर्भिः॑ ।  
  अहे॑डमानो वरुणे॒ह बो॒द्ध्युरु॑शꣳस॒ मा न॒ आयु॒ᳶ प्रमो॑षीः ॥
  - तत्रैव याज्या - तत्त्वेति त्रिष्टुप् ॥ हे वरुण ब्रह्मणा मन्त्रेण त्वामेव वन्दमानः स्तुवन्नहं तत्तदर्थम् । चतुर्थ्या लुक् । तदर्थमेव त्वां यामि भजे । यद्वा - तदेव त्वां यामि याचे । छान्दसोन्त्यलोपः, परस्मैपदं च । यजमानोपि सर्वस्तदेवाशास्ते हविर्भिश्चरुपुरोडाशादिभिः हे उरुशंस महास्तुतिक त्वमपि तामस्मदीयां विज्ञापनां इह कर्माणि अहेडमानः अक्रुद्ध्यन् बोधि बुध्यस्व । पूर्ववद्विकरणस्य लुक्, 'हुझल्भ्यो हेर्धिः', 'वा छन्दसि' इत्यपित्त्वादेव ङित्त्वाभावाद्गुणः, अन्त्यलोपश्छान्दसः । किम्पुनस्तत्प्रार्थनीयमित्याह - नः अस्माकं आयुर्दीप्तिमन्नं वा मा प्रमोषीः मा छेत्सीः तदर्थं विशं च रा[राष्ट्रं चा]वगमयेति भावः ॥
  -   12तत्रैव याज्या - तत्त्वा यामि ब्रह्मणा वन्दमान इति त्रिष्टुप् ॥ इयमपि तत्रैव व्याख्याता । हे वरुण अहं ब्रह्मणा मन्त्रेण हविषा त्वां वन्दमानः स्तुवन् अहं त्वामभियाचे यजमानोऽपि तदेव हविर्भिराशास्ते त्वमपि तत्? अहेडमानः अक्रुध्यन् इह कर्मणि बुद्ध्यस्व । किंपुनः तत्? हे वरुण उरु शंसमानः अस्माकमायुर्मा प्रमोषीरिति ॥

### संयुक्तमन्त्रः
ह॒विष्कृ॑तो॒ वा ए॒ष यो᳚ऽग्निञ्चि॑नु॒ते यथा॒ वै ह॒विस्स्कन्द॑त्ये॒वव्ँवा ए॒ष स्क॑न्दति॒ यो᳚ऽग्निञ्चि॒त्वा स्त्रिय॑मु॒पैति॑ मैत्रावरु॒ण्यामिख्ष॑या यजेत मैत्रावरु॒णता॑मे॒वोपै᳚त्या॒त्मनोऽस्क॑न्दाय॒


### मन्त्रः
ह॒विष्कृ॑तो॒ वा ए॒ष यो᳚ऽग्निञ् चि॑नु॒ते ।  

यथा॒ वै ह॒विस् स्कन्द॑त्ये॒वव्ँ वा ए॒ष स्क॑न्दति॒ यो᳚ऽग्निञ्चि॒त्वा स्त्रिय॑मु॒पैति॑ ।   
मै॒त्रा॒व॒रु॒ण्याऽऽमिख्ष॑या यजेत, मैत्रावरु॒णता॑म् ए॒वोपै᳚त्या॒त्मनोऽस्क॑न्दाय ।  

#### टीका
11हविष्कृतो वा इत्यादि ॥ एष हविष्कृतः निर्वर्तितहवीरूप इति यावत् । 'तृतीया कर्मणि' इति पूर्वपदप्रकृतिस्वरत्वम् । यद्वा - हविष्कृतः कृतहविः भावप्रधानो हविश्शब्दः । 'जातिकालसुखादिम्यः परवचनम्' इति परनिपातः । हविस्थानीयोऽयमग्निश्चिन्वानः तस्मात् हविस्कन्दनं यथा दोषवदेवमस्याः स्त्रिया उपायनम् । तस्मान्मैत्रावरुण्याऽऽमिक्षया यजेतेति विधिः । अनूबन्ध्यास्थानीयं बिधीयते मैत्रावरुणम् । तामिति । मित्रावरुणयोर्भागो मैत्रावरुणः । तद्भावमुपैति स्कन्दनम् । ततश्च हुतकल्पत्वात् स्कन्दनदोषो नास्यात्मनः । यद्वा - स्वार्थिकोऽण् - मित्रावरुणभावमुपैति । ततश्च तद्भावेन स्थितत्वादात्मनः स्यन्दने दोषाप्रसङ्ग इति ॥


### संयुक्तमन्त्रः
यो वा अ॒ग्निमृ॑तु॒स्थाव्ँवेद॒र्तुर्‌ऋ॑तुरस्मै॒ कल्प॑मान एति॒ प्रत्ये॒व ति॑ष्ठति

### मन्त्रः
यो वा अ॒ग्निम्-ऋ॑तु॒स्थाव्ँवेद॒र्तुर्‌ऋ॑तुरस्मै॒ कल्प॑मान एति॒, प्रत्ये॒व ति॑ष्ठति ।  

#### टीका
12यो वा अग्निमित्यादि ॥ ऋतुषु वसन्तादिषु तिष्ठतीत्यृतुस्था । आकारान्तलक्षणः कः । ऋतुरृतुः सर्वः ऋतुः अस्मै यनमानाय कल्पमानः संवर्धमान एति प्रवर्तते । प्रतितिष्ठति यजमानः ॥


### संयुक्तमन्त्रः
सँव्वथ्स॒रो वा अ॒ग्निः [28]  
ऋ॒तु॒स्थास्तस्य॑ वस॑न्त॒श्शिरो᳚ ग्री॒ष्मो दख्षि॑ण प॒ख्षो व॒र्‌षा पुच्छꣳ॑ श॒रदुत्त॑र प॒ख्षो हे॑म॒न्तो मध्य॑म्पूर्वप॒ख्षाश्चित॑योऽपरप॒ख्षा पुरी॑षमहोरा॒त्राणीष्ट॑का ए॒ष वा अ॒ग्निर्‌ऋ॑तु॒स्था य ए॒वँव्वेद॒र्तुर्‌ऋ॑तुरस्मै॒ कल्प॑मान एति॒ प्रत्ये॒व ति॑ष्ठति


### मन्त्रः
सव्ँवथ्स॒रो वा अ॒ग्निर् ऋ॑तुस्थास् , तस्य॑ वस॑न्त॒श् शिरो᳚ ,  
ग्री॒ष्मो दख्षि॑ण प॒ख्षो , व॒र्‌षा, पुच्छꣳ॑, श॒रदुत्त॑र प॒ख्षो, हे॑म॒न्तो मध्य॑म् पूर्वप॒ख्षाश् चित॑यो, ऽपरप॒ख्षा पुरी॑षमहोरा॒त्राणीष्ट॑का,  
ए॒ष वा अ॒ग्निर्‌ऋ॑तु॒स्था य ए॒वव्ँ वेद॒र्तुर्‌ऋ॑तुरस्मै॒ कल्प॑मान एति॒ प्रत्ये॒व ति॑ष्ठति ।  

#### टीका
13संवत्सरो वा इत्यादि ॥ गतम् ॥
+++(सम्पादकटिप्पनी - विस्तृतं व्याख्यानमन्यत्र मृग्यम् । )+++


### संयुक्तमन्त्रः
प्र॒जाप॑ति॒र्वा ए॒तञ्ज्यैष्ठ्य॑कामो॒ न्य॑धत्त॒ ततो॒ वै स ज्यैष्ठ्य॑मगच्छ॒द्य ए॒वव्ँवि॒द्वान॒ग्निञ्चि॑नु॒ते ज्यैष्ठ्य॑मे॒व ग॑च्छति ॥ [29]  


### मन्त्रः
प्र॒जाप॑ति॒र्वा ए॒तञ् ज्यैष्ठ्य॑कामो॒ न्य॑धत्त ।  
ततो॒ वै स ज्यैष्ठ्य॑मगच्छत् ।  
य ए॒वव्ँ वि॒द्वान॒ग्निञ् चि॑नु॒ते ज्यैष्ठ्य॑मे॒व ग॑च्छति ॥ [29]  

#### टीका
14प्रजापतिर्वा इत्यादि ॥ एवमृतुस्थां अग्निं क्रतुषु न्यधत्त । गतमन्यत् ॥

इति पञ्चमे सप्तमे षष्ठोनुवाकः ॥  


## अनुवाकः ७


### संयुक्तमन्त्रः
यदाकू॑ताथ्स॒मसु॑स्रोद्धृ॒दो वा॒ मन॑सो वा॒ सम्भृ॑त॒ञ्चख्षु॑षो वा । तमनु॒ प्रेहि॑ सुकृ॒तस्य॑ लो॒कय्ँयत्रर्‌ष॑य प्रथम॒जा ये पु॑रा॒णाः ।


### मन्त्रः  
यदाकू॑ताथ् स॒मसु॑स्रोद्धृ॒दो वा॒ मन॑सो वा॒ सम्भृ॑त॒ञ् चख्षु॑षो वा ।   

तमनु॒ प्रेहि॑ सुकृ॒तस्य॑ लो॒कय्ँयत्रर्‌ष॑य प्रथम॒जा ये पु॑रा॒णाः ।

#### टीका
1दशाग्निकानि समिष्टयजूंषि जुहोति - यदाकूतादित्यादीनि ॥ आद्याश्रतस्रः त्रिष्टुभः । अन्या अनुष्टुभः । तत्र प्रथमा - आकूतिः संकल्पः प्रत्ययः 'अक्षयं सुखमाप्नवानि' इत्येवंरूपः । हृदयं चित्तं श्रुतिस्मृत्यादि तत्साधनोपायचिन्तनम् । मनः अन्तःकरणं तदनुकूलप्रतिकूलेषु प्रवृत्तिनिवृत्त्यात्मकम् । चक्षुर्ग्रहणेन दशेन्द्रियाणि लक्ष्यन्ते यानि सम्यगनुष्ठानेन अभिमतं लाभं साधयन्ति । एतेष्वाकूत्यादिषु संभृतं एभिः प्रत्ययैः चिरकालविषयीकृतं यदेतेम्यः समसुस्रोत् स्रुतं सम्यक्परिनिष्पन्नम् । ल्यब्लोपे पञ्चमी । एतानि प्राप्य निष्पन्नं इदानीमिति । स्रुवतेर्लुङि शपश्श्लुः । तं अभिप्रेतमर्थं अनु लक्षीकृत्य प्रेहि गच्छ । कीदृशीमित्याह - सुकृतस्य लोकं सुकृतफलभोगस्थानं यत्र सुकृतिन एव गच्छन्ति तत् स्थानं गच्छ - हे यजमान । देहपातोत्तरकालमिति सामर्थ्यात् गम्यते । 'सूपमानात्कः' इति सुकृतशब्दोन्तोदात्तः । पुनश्च विशेप्यते - यत्रासते प्रथमजाः नित्याः स्वयम्भुप्रभृतयः ऋषयो द्रष्टारः ये च पुराणाः पूर्वमुक्ता नः पूर्वे वा अस्माकं चित्रादयः तत् स्थानं गच्छेति ॥


### संयुक्तमन्त्रः
ए॒तꣳ स॑धस्थ॒ परि॑ ते ददामि॒ यमा॒वहा᳚च्छेव॒धिञ्जा॒तवे॑दाः । अ॒न्वा॒ग॒न्ता य॒ज्ञप॑तिर्वो॒ अत्र॒ त स्म॑ जानीत पर॒मे व्यो॑मन्न् ।

### मन्त्रः
ए॒तꣳ स॑धस्थ॒ परि॑ ते ददामि॒ यमा॒वहा᳚च् छेव॒धिञ् जा॒तवे॑दाः ।  

अ॒न्वा॒ग॒न्ता य॒ज्ञप॑तिर् वो॒ अत्र॒ त स्म॑ जानीत पर॒मे व्यो॑मन्न् ।

#### टीका
2अथ द्वितीया - एतमिति ॥ अग्निरामन्त्र्यते - हे अग्रे सधस्थ सहस्थानस्थित पृथिव्यामेतावन्तं कालमनेन सहस्थित । 'सधमाधस्थयोः' इति सहशब्दस्य सधादेशः । इदानीं गच्छते तुभ्यमेनं यजमानं परिददामि रक्षार्थं तव हस्ते करोमि तत्रापि सहासने स्थातुमिति भावः । रक्षामिदानीं प्रार्थयते - जातवेदाः जातप्रज्ञानः रक्षणोपायज्ञः त्वं शेवधिं निधिस्थानं यमावहात् आवहसि निधिमिव परिगृह्णासि गोपायसि च तं परिददामीति । वहेर्लेटि पुरुषव्यत्ययः, आडागमश्च । इदानीं देवा आमन्त्र्यन्ते - हे देवाः यूयमपि शृणुत अयं यज्ञपतिर्यजमानः वः युष्मानन्वागन्ता युष्मान्गच्छतोन्वागन्ता अनन्तरमेवानुक्रमेण आगमिष्यति । 'न लुट्' इति निघातप्रतिषेधः । 'तास्यनुदात्तेत्' इति लसार्वधातुकस्यानुदात्तत्वं, लिटोप उदात्तनिवृत्तिस्वरेण तस्यैवोदात्तत्वं, 'गतिर्गतौ' इति प्रथमस्य गतेरनुदात्तत्वम्, 'तिङि चोदात्तवति' इति द्वितीयस्य 'उदात्तवता तिङा' हति 'गतिमता च' इति द्वयं समस्यते । तत्र परमे व्योम्नि प्रशस्ते निधिलक्षणे च पुण्यलोके युष्मानन्वागन्तारं जानीत प्रविष्टवानयमस्य स्थानमिति तमेनं स्वीकुरुत । स्मेति पादपूरणे, सामप्रतीकत्वं वा द्योतयति ॥



### संयुक्तमन्त्रः
जा॒नी॒तादे॑नम्पर॒मे व्यो॑म॒न्देवाः᳚ सधस्था वि॒द रू॒पम॑स्य । यदा॒गच्छा᳚त् [30]  
प॒थिभि॑र्देव॒यानै॑रिष्टापू॒र्ते कृ॑णुतादा॒विर॑स्मै ।


### मन्त्रः
जा॒नी॒तादे॑नम् पर॒मे व्यो॑म॒न् देवाः᳚ सधस्था वि॒द रू॒पम॑स्य ।  

यदा॒गच्छा᳚त् प॒थिभि॑र् देव॒यानै॑र् इष्टापू॒र्ते कृ॑णुतादा॒विर॑स्मै ।

#### टीका
3अथ तृतीया - जानीतादिति ॥ हे देवाः प्रथमं तावदेनं परमे व्योमन् स्थाने आगतं जानीतात् जानति 'तस्य तात्' इति तादेशः । अनन्तरं चेह सधस्थाः सहासने स्थातारः अत एव अस्य रूपं विद जानीत कीदृशोयमिति विदितरूपविशेषमेनं कुरुत । 'विदो लटो वा' इत्याकारादेशः । तत्र यद्ययं देवयानैः पथिभिरागच्छात् आगतस्स्यात् । पूर्ववदाडगमः । ततोस्मै इष्टापूर्ते इष्टापूर्तफले आविष्कृणुतात् आविष्कृणुत एतदर्थमिष्टापूर्ते च गतवान्, ईदृशं च तयोः फलमिति । पूर्ववत्तादेशः । इष्टं देवेम्यः । पूतं पितृभ्यः । छान्दसं पूर्वपदस्य दीर्घत्वम् । अत्र देवा इति पादादित्वान्न निहन्यते, 'विभाषितं विशेषवचने' इति तस्याविद्यमानवत्त्वनिषेधाद्द्वितीयमामन्त्रितं न निहन्यते । 'आमन्त्रितं पूर्वमविद्यमानवत्' इति द्वयोरप्यविद्यमानवस्त्वात् तेनाख्यातं निहन्यते ॥



### संयुक्तमन्त्रः
सम्प्र च्य॑वध्व॒मनु॒ सम्प्र या॒ताग्ने॑ प॒थो दे॑व॒याना᳚न्कृणुध्वम् । अ॒स्मिन्थ्स॒धस्थे॒ अध्युत्त॑रस्मि॒न्विश्वे॑ देवा॒ यज॑मानश्च सीदत ।


### मन्त्रः
सम्प्र च्य॑वध्व॒मनु॒ सम्प्र या॒ताग्ने॑ प॒थो दे॑व॒याना᳚न्कृणुध्वम् ।  

अ॒स्मिन्थ्स॒धस्थे॒ अध्युत्त॑रस्मि॒न् - विश्वे॑ देवा॒ यज॑मानश्च सीदत ।

#### टीका
4अथ चतुर्थी - सं प्र च्यवध्वमिति ॥ व्याख्यातेयं 'अग्निं युनज्मि' इत्यत्र । हे अग्ने विश्वे देवाः सर्वे यूयं यजमानश्च इत्थं कृतसंवादा इदानीं संप्रच्यवध्वं सम्यगस्मात् स्थानात् प्रचलत । अनन्तरं च संप्रयात सहिता एव गच्छत । गच्छन्तश्च देवयानेनैव पथः कृणुध्वम् अन्यैः पथिभिः न गन्तव्यम् । एवमस्मिन् सदस्थे सहस्थाने लोके उत्तरस्मिंश्च द्युलोके इदानीं देहपातोत्तरकालं च सीदत परस्परस्योपकुर्वन्तो वर्तध्वमिति ॥


### संयुक्तमन्त्रः
प्र॒स्त॒रेण॑ परि॒धिना᳚ स्रु॒चा वेद्या॑ च ब॒र्‌हिषा᳚ । ऋ॒चेमँय्य॒ज्ञन्नो॑ वह॒ सुव॑र्दे॒वेषु॒ गन्त॑वे ।


### मन्त्रः
प्र॒स्त॒रेण॑ परि॒धिना᳚ स्रु॒चा वेद्या॑ च ब॒र्‌हिषा᳚ ।  

ऋ॒चेमय्ँ य॒ज्ञन् नो॑ वह॒ सुव॑र्दे॒वेषु॒ गन्त॑वे ।

#### टीका
5अथ पञ्चमी - प्रस्तरेणेति ॥ प्रस्तरादिभिः सह इममस्माकं यज्ञं वह प्रापय देवान् देवेष्विति विभक्तिव्यत्ययः । स्रुग्ग्रहणं पात्राणामप्युपलक्षणम् । ग्रहणमन्त्राणां प्रयोजनं चाह - सुवर्गन्तवे अस्माकं स्वर्गगमनाय । तुमर्थे तवेन् प्रत्ययः ॥



#### संयुक्तमन्त्रः
यदि॒ष्टय्ँयत्प॑रा॒दानँ॒य्यद्द॒त्तय्ँया च॒ दख्षि॑णा । तत् [31]  
अ॒ग्निर्वै᳚श्वकर्म॒णस्सुव॑र्दे॒वेषु॑ नो दधत् ।


### मन्त्रः
यदि॒ष्टय्ँ यत्प॑रा॒दान॒य्ँ यद् द॒त्तय्ँ या च॒ दख्षि॑णा ।   

तद् अ॒ग्निर् वै᳚श्वकर्म॒णस् सुव॑र् दे॒वेषु॑ नो दधत् ।

#### टीका
6षष्ठी - यदिष्टमिति ॥ यदिष्टं देवेभ्यो दत्तं दर्शपूर्णमासादिषु यत्परादानं नात्यादरेण दत्तं दीनान्धकृपणादिभ्यः यद्दत्तं समीचीनं बहिर्वेदि यागे च दक्षिणा अन्तर्वेदि यद्दत्तं तत् सर्व वैश्वकर्मणोग्निरस्माकं स्वर्गहेतुर्देवेषु दधत् स्थापयतु स्वर्गसाधनमेव सर्वं करोतु । लेट्याडागमः ॥



### संयुक्तमन्त्रः
येना॑ स॒हस्रँ॒व्वह॑सि॒ येना᳚ग्ने सर्ववेद॒सम् । तेने॒मँय्य॒ज्ञन्नो॑ वह॒ सुव॑र्दे॒वेषु॒ गन्त॑वे ।

### मन्त्रः
येना॑ स॒हस्र॒व्ँ वह॑सि॒ येना᳚ग्ने सर्ववेद॒सम् ।   

तेने॒मय्ँ य॒ज्ञन् नो॑ वह॒ सुव॑र्दे॒वेषु॒ गन्त॑वे ।

#### टीका
7सप्तमी - येना सहस्रमिति ॥ .... ॥


### संयुक्तमन्त्रः
येना᳚ग्ने॒ दख्षि॑णा यु॒क्ता य॒ज्ञँव्वह॑न्त्यृ॒त्विजः॑ । तेने॒मँय्य॒ज्ञन्नो॑ वह॒ सुव॑र्दे॒वेषु॒ गन्त॑वे ।

### मन्त्रः
येना᳚ग्ने॒ दख्षि॑णा यु॒क्ता य॒ज्ञव्ँ वह॑न्त्यृ॒त्विजः॑ ।  

तेने॒मय्ँय॒ज्ञन्नो॑ वह॒ सुव॑र्दे॒वेषु॒ गन्त॑वे ।

#### टीका
8हे अग्ने येन पथा युक्ता योग्या दक्षिणा यज्ञं च ऋत्विजो वहन्ति । यद्वा - दक्षिणाभिर्युक्तं इत्युभयत्र व्यत्ययः । तेनेत्यादि । गतम् ॥



### संयुक्तमन्त्रः
येना᳚ग्ने सु॒कृत॑ प॒था मधो॒र्धारा᳚ व्यान॒शुः । तेने॒मँय्य॒ज्ञन्नो॑ वह॒ सुव॑र्दे॒वेषु॒ गन्त॑वे ।


### मन्त्रः
येना᳚ग्ने सु॒कृत॑ प॒था मधो॒र् धारा᳚ व्यान॒शुः ।   

तेने॒मय्ँ य॒ज्ञन् - नो॑ वह॒ सुव॑र्दे॒वेषु॒ गन्त॑वे ।

#### टीका
9नवमी - येनाग्ने सुकृत इति ॥ हे अग्ने येन पथा सुकृतः मधोः मधुरस्य धारा व्यानशुः व्याप्नुवत् । व्यत्ययेन परस्मैपदम् । यद्वा - सुकृतः देवाः येन पथा नीताः मधोः मधुरसस्य घृतस्य धारा व्यानशुः व्यश्नवते । छान्दसो लिट् । तेनेत्यादि । गतम् ॥



### संयुक्तमन्त्रः
यत्र॒ धारा॒ अन॑पेता॒ मधो᳚र्घृ॒तस्य॑ च॒ याः । तद॒ग्निर्वै᳚श्वकर्म॒णस्सुव॑र्दे॒वेषु॑ नो दधत् ॥ [32]  


### मन्त्रः
यत्र॒ धारा॒ अन॑पेता॒ मधो᳚र् घृ॒तस्य॑ च॒ याः ।  

तद॒ग्निर् वै᳚श्वकर्म॒णस् सुव॑र् दे॒वेषु॑ नो दधत् ॥ [32]  

#### टीका
10दशमी - यत्रेति ॥ यत्र पथि मधोः घृतस्य च या धारा अनपेताः तत्र लोके देवेषु स्थापयतु किं मधोः घृतस्य च धाराः अनुपक्षीणा देवयोग्याश्च करोत्वित्यर्थः ॥

इति पञ्चमे सप्तमे सप्तमोनुवाकः ॥  


## अनुवाकः ८


### संयुक्तमन्त्रः
यास्ते॑ अग्ने स॒मिधो॒ यानि॒ धाम॒ या जि॒ह्वा जा॑तवेदो॒ यो अ॒र्चिः । ये ते॑ अग्ने मे॒डयो॒ य इन्द॑व॒स्तेभि॑रा॒त्मान॑ञ्चिनुहि प्रजा॒नन्न् ।

### मन्त्रः
यास् ते॑ अग्ने स॒मिधो॒ यानि॒ धाम॒ या जि॒ह्वा जा॑तवेदो॒ यो अ॒र्चिः ।   

ये ते॑ अग्ने मे॒डयो॒ य इन्द॑व॒स् तेभि॑रा॒त्मान॑ञ् चिनुहि प्रजा॒नन्न् ।  

#### टीका
1स्वयंचितिं जपति - यास्त इति त्रिष्टुभा ॥ हे अग्ने जातवेदः जातप्रज्ञ जातधन वा यास्तव समिधः समिन्धनानि यानि च धाम धामानि जन्मस्थानानि । 'सुपां सुलुक्' इति लुक्, यश्चार्चिः दीप्तिः हे अग्ने अङ्गनादियुक्त । ये च मेडयः शब्दाः चमनामसूपमितमिदम् । ये ते च इन्दवः विप्रुषः तेभिस्तैस्सर्वैः स्वयमेवात्मानं चिनुहि । 'उतश्च प्रत्ययाच्छन्दो वा वचनम्' इति हेर्लोपाभावः । प्रजानन् प्रकृष्टो ज्ञाता । कोन्यस्त्वदृते तां चेतुं शक्नुयादिति भावः । तेभिरिति । 'बहुलं छन्दसि' इति ऐसभावः, 'नपुंसकमनपुंसकेन' इति नपुंसकं शिष्यते ॥


### संयुक्तमन्त्रः
उ॒थ्स॒न्न॒य॒ज्ञो वा ए॒ष यद॒ग्नि किव्ँवाहै॒तस्य॑ क्रि॒यते॒ किव्ँवा॒ न यद्वा अ॑ध्व॒र्युर॒ग्नेश्चि॒न्वन्न॑न्त॒रेत्या॒त्मनो॒ वै तद॒न्तरे॑ति॒ यास्ते॑ अग्ने स॒मिधो॒ यानि॑ [33]  
धामेत्या॑है॒षा वा अ॒ग्नेस्स्व॑यञ्चि॒तिर॒ग्निरे॒व तद॒ग्निञ्चि॑नोति॒ नाध्व॒र्युरा॒त्मनो॒ऽन्तरे॑ति॒


### मन्त्रः
उ॒थ्स॒न्न॒य॒ज्ञो वा ए॒ष यद॒ग्निः ।  
किव्ँवाऽहै॒तस्य॑ क्रि॒यते॒ किव्ँवा॒ न ।  
यद् वा अ॑ध्व॒र्युर् अ॒ग्नेश्चि॒न्वन्न् अ॑न्त॒रेति॑ + आ॒त्मनो॒ वै तद॒न्तरे॑ति ।  
यास् ते॑ अग्ने स॒मिधो॒ यानि॑ धामेत्या॑ह ।  

ए॒षा वा अ॒ग्नेस् स्व॑यञ् चि॒तिर्, अ॒ग्निरे॒व तद॒ग्निञ् चि॑नोति॒ , नाध्व॒र्युर् आ॒त्मनो॒ऽन्तरे॑ति ।   

#### टीका
2अथात्रैव ब्राह्मणम् - उत्सन्न यज्ञ इत्यादि ॥ व्याख्यातम् । +++(सम्पादकटिप्पनी - पञ्चमे काण्डस्य तृतीयानुवाके ।)+++  

  - [  ### मन्त्रः
  उ॒थ्स॒न्न॒य॒ज्ञो वा ए॒ष यद॒ग्निः ।  
  किव्ँवाहै॒तस्य॑ क्रि॒यते॒ किव्ँ वा॒ न ।  
  यद् वै य॒ज्ञस्य॑ क्रि॒यमा॑णस्यान्त॒र्यन्ति॒ पूय॑ति॒ वा अ॑स्य॒ तत् ।  

  #### टीका
  1उक्ता प्रथमा चितिः । इदानीं द्वितीयस्यां चितौ आश्विनीर्विधातुमाह - उत्सन्नयज्ञ इत्यादि ॥ अतः परमग्निकाण्डमेव । उत्सन्नयज्ञः । शाकपार्थिवादिः । अग्नौ भूयिष्ठं कर्मोत्सन्नं भवति कार्त्स्न्येन कर्तुमशक्यत्वात् । तस्मात् एतस्य किं कर्तव्यं क्रियते किं वाऽकर्तव्यमेव क्रियते इति को ज्ञातुं अर्हति । अहेति पक्षे । यच्च यज्ञस्य क्रियमाणस्य कार्त्स्न्येन निवर्तयितुं प्रारब्धस्य सम्बन्धिनः अन्तर्यन्ति नाशयन्ति । प्रमादादननुष्ठानमेव नाशः ।'अन्तरपरिग्रहे' इति गतित्वात् 'तिङि चोदात्तवति' इत्यन्तश्शब्दस्य अनुदात्तत्वम् । 'यद्वृत्तान्नित्यम्' इति आख्यातं न निहन्यते । तदाऽस्य अङ्गं पूयति विशीर्यते दुष्टं पच्यते भिषजा चिकित्सितव्यं भवति । पूयी विशरणे । ]  

पुरुषबुद्ध्यविषयत्वेन ज्ञानवत्त्वस्य परिहृतत्वात् अध्वर्योरात्मैकदेशान्तरस्याभावः ॥



### संयुक्तमन्त्रः
चत॑स्र॒ आशा॒ प्र च॑रन्त्व॒ग्नय॑ इ॒मन्नो॑ य॒ज्ञन्न॑यतु प्रजा॒नन्न् । घृ॒तम्पिन्व॑न्न॒जरꣳ॑ सु॒वीर॒म्ब्रह्म॑ स॒मिद्भ॑व॒त्याहु॑तीनाम् ।


### मन्त्रः
चत॑स्र॒ आशा॒ प्र च॑रन्त्व् अ॒ग्नय॑ इ॒मन् नो॑ य॒ज्ञन् न॑यतु प्रजा॒नन्न् ।  
घृ॒तम्पिन्व॑न्न् अ॒जरꣳ॑ सु॒वीर॒म्ब्रह्म॑ स॒मिद्भ॑व॒त्याहु॑तीनाम् ।

#### टीका
3कूर्मोपधानमन्त्रः - चतस्र आशा इति त्रिष्टुप् ॥ चतस्र आशा दिशः अग्नयः प्रचरन्तु प्रकाशनार्थाय स्वर्गं गच्छतोस्य । अयं च कूर्मः इममस्माकं यज्ञं स्वर्गं नयतु प्रापयतु प्रजानन् प्रकृष्टो ज्ञाता घृतमुदकं अजरं अविनाशं सुवीर्यं च शोभनवीर्यं च पिन्वन् सिञ्चन् इमं यज्ञं नयत्विति । ब्रह्मैव समिन्धनं भवतु आहुतीनामग्नीनां प्रचरताम् । आहूयन्ते याम्य इत्याहुतयोऽग्नयः । संप्रदाने क्तिन्, 'तादौ च' इति गतेः प्रकृतिस्वरत्वम् ॥


### संयुक्तमन्त्रः
सु॒व॒र्गाय॒ वा ए॒ष लो॒कायोप॑ धीयते॒ यत्कू॒र्मश्चत॑स्र॒ आशा॒ प्र च॑रन्त्व॒ग्नय॒ इत्या॑ह [34]  
दिश॑ ए॒वैतेन॒ प्र जा॑नाती॒मन्नो॑ य॒ज्ञन्न॑यतु प्रजा॒नन्नित्या॑ह सुव॒र्गस्य॑ लो॒कस्या॒भिनी᳚त्यै॒ ब्रह्म॑ स॒मिद्भ॑व॒त्याहु॑तीना॒मित्या॑ह॒ ब्रह्म॑णा॒ वै दे॒वास्सु॑व॒र्गँल्लो॒कमा॑य॒न्‌यद्ब्रह्म॑ण्वत्योप॒दधा॑ति॒ ब्रह्म॑णै॒व तद्यज॑मानस्सुव॒र्गँल्लो॒कमे॑ति


### मन्त्रः
सु॒व॒र्गाय॒ वा ए॒ष लो॒कायोप॑ धीयते॒ यत्कू॒र्मश्, चत॑स्र॒ आशा॒ प्र च॑रन्त्व॒ग्नय॒ इत्या॑ह ।  
दिश॑ ए॒वैतेन॒ प्र जा॑नाति + इ॒मन् नो॑ य॒ज्ञन्न॑यतु प्रजा॒नन्नित्या॑ह, सुव॒र्गस्य॑ लो॒कस्या॒भिनी᳚त्यै ।  
ब्रह्म॑ स॒मिद् भ॑व॒त्याहु॑तीना॒मित्या॑ह॒ , ब्रह्म॑णा॒ वै दे॒वास् सु॑व॒र्गल्ँलो॒कमा॑यन्‌ ।  
यद्ब्रह्म॑ण्वत्योप॒दधा॑ति॒ ब्रह्म॑णै॒व तद्यज॑मानस् सुव॒र्गल्ँ लो॒कमे॑ति ।  

#### टीका
4अथात्रैव ब्राह्मणम् - सुवर्गायेत्यादि ॥ गतम् । चतस्र इत्यादि । मन्त्रावयवानां स्तुतिः । अभिनीत्यै आभिमुख्येन नयनाय यत् ब्रह्मण्वत्या ऋचा 'चतस्र आशाः' इत्यनया, 'ब्रह्म समित् भवति' इत्यत्र दर्शनात् । 'अनो नुट्' ॥



### संयुक्तमन्त्रः
प्र॒जाप॑ति॒र्वा ए॒ष यद॒ग्निस्तस्य॑ प्र॒जा प॒शव॒श्छन्दाꣳ॑सि रू॒पꣳ सर्वा॒न्‌वर्णा॒निष्ट॑कानाङ्कुर्याद्रू॒पेणै॒व प्र॒जाम्प॒शूञ्छन्दा॒ꣳ॒स्यव॑ रु॒न्द्धेऽथो᳚ प्र॒जाभ्य॑ ए॒वैन॑म्प॒शुभ्य॒श्छन्दो᳚भ्योऽव॒रुद्ध्य॑ चिनुते ॥ [35]  


### मन्त्रः
प्र॒जाप॑ति॒र्वा ए॒ष यद॒ग्निस् तस्य॑ प्र॒जा प॒शव॒श्छन्दाꣳ॑सि रू॒पꣳ सर्वा॒न्‌वर्णा॒निष्ट॑कानाङ्कुर्याद्,  
रू॒पेणै॒व प्र॒जाम् प॒शूञ् छन्दा॒ꣳ॒स्यव॑ रुन्धे ।  

अथो᳚ प्र॒जाभ्य॑ ए॒वैन॑म् प॒शुभ्य॒श् छन्दो᳚भ्योऽव॒रुद्ध्य॑ चिनुते ॥ [35]  

#### टीका
5प्रजापतिर्वा इत्यादि ॥ प्रजादीनि प्रजापते रूपाणि नः अस्मान् प्रजापत्यात्मनोऽग्नेरवयवभूतानां इष्टकानां सर्वान् सर्ववर्णान् कुर्यात् लेखाभिः दक्षिणावृद्द्विः तासां प्रजादिभावाय प्रजादीनां च सर्ववर्णत्वात् तथा कृते रूपेणैव प्रजादीनवरुन्धे । ततश्च प्रजापत्यात्माऽग्निः परिगृहीतो भवति । अथो अपि च प्रजादिभ्य एवादायाग्निः चितो भवति, प्रजादीनां इष्टकानां चैतत्स्वभावत्वात् ॥


इति पञ्चमे सप्तमे अष्टमोनुवाकः ॥  


## अनुवाकः ९


### संयुक्तमन्त्रः
मयि॑ गृह्णा॒म्यग्रे॑ अ॒ग्निꣳ रा॒यस्पोषा॑य सुप्रजा॒स्त्वाय॑ सु॒वीर्या॑य । मयि॑ प्र॒जाम्मयि॒ वर्चो॑ दधा॒म्यरि॑ष्टास्स्याम त॒नुवा॑ सु॒वीराः᳚ ।


### मन्त्रः
मयि॑ गृह्णा॒म्यग्रे॑ अ॒ग्निꣳ रा॒यस् पोषा॑य सुप्रजा॒स्त्वाय॑ सु॒वीर्या॑य ।  

मयि॑ प्र॒जाम्मयि॒ वर्चो॑ दधा॒म्य् - अरि॑ष्टास् स्याम त॒नुवा॑ सु॒वीराः᳚ ।

#### टीका
1आत्मन्यग्निं गृह्णीते - मयि गृह्णामीति द्वाभ्याम् ॥ त्रिष्टुप् पुरस्ताज्ज्योतिस्त्रिष्टुप् अक्षराधिका । अग्ने प्रथमं चयनात् पूर्वमेवाग्निं मयि गृह्णामि रायो धनस्य पोषाय पुष्ट्यर्थं शोभनापत्यत्वाय शोभनवीर्यत्वाय च । व्याख्यातानि पदानि । किं यजमानस्य रायस्पोषाय दद्युरिति, नेत्याह - मयि प्रजां प्रजादिकं च मयि वर्चो बलं च दधामि धारयेय मम तेजो माक्रमेदित्यनेन अभिप्रायेण मयि गृह्णामीति । 'यदध्वर्युरात्मन्' इत्यादिकं ब्राह्मणमिदानीमेव भविष्यति । किञ्च - सर्वेऽपि वयं पुत्रपात्रादिसहिताः सुवीराश्शोभनापत्या अरिष्टा अनुपहिंसिताश्च तनुवा शोभनेन शरीरेण सहिताः सर्वे स्याम समर्थाश्च ॥



### संयुक्तमन्त्रः
यो नो॑ अ॒ग्नि पि॑तरो हृ॒थ्स्व॑न्तरम॑र्त्यो॒ मर्त्याꣳ॑ आवि॒वेश॑ । तमा॒त्मन्परि॑ गृह्णीमहे व॒यम्मा सो अ॒स्माꣳ अ॑व॒हाय॒ परा॑ गात् ।


### मन्त्रः
यो नो॑ अ॒ग्नि पि॑तरो हृ॒थ्स्व॑न्तरम॑र्त्यो॒ मर्त्याꣳ॑ आवि॒वेश॑ ।  
तमा॒त्मन् परि॑ गृह्णीमहे व॒यम्मा सो अ॒स्माꣳ अ॑व॒हाय॒ परा॑ गात् ।

#### टीका
2अथ द्वितीया - यो न इति ॥ हे पितरः सर्वस्य पितरः । भूतेन्द्रियाण्यामन्त्र्यन्ते यो नोस्मान् हृत्सु हृदयादिषु अन्तर्मध्ये आविवेश अमर्त्य अमरणधर्मा मर्त्यान् मरणशीलान् अस्मानाविवेश तं महानुभावमात्मनि वयं परिगृह्णीमहे । ननु चोक्तमन्तराविवेशेति तत्किमुच्यते आत्मनि परिगृह्णीमहे इति; अत्राभिप्रायमाह - सोऽस्मानपहाय त्यक्त्वा मा परागात् माऽन्यत्र गच्छत्विति । परिग्रहशब्देन अयमर्थो विवक्षित इति दर्शितं भवति ॥


### संयुक्तमन्त्रः
यद॑ध्व॒र्युरा॒त्मन्न॒ग्निमगृ॑हीत्वा॒ग्निञ्चि॑नु॒याद्यो᳚ऽस्य॒ स्वो᳚ऽग्निस्तमपि॑ [36]  
यज॑मानाय चिनुयाद॒ग्निङ्खलु॒ वै प॒शवोऽनूप॑ तिष्ठन्तेऽप॒क्रामु॑का अस्मात्प॒शव॑स्स्यु॒र्मयि॑ गृह्णा॒म्यग्रे॑ अ॒ग्निमित्या॑हा॒त्मन्ने॒व स्वम॒ग्निन्दा॑धार॒ नास्मा᳚त्प॒शवोऽप॑ क्रामन्ति


### मन्त्रः
यद॑ध्व॒र्युर् आ॒त्मन्न् अ॒ग्निमगृ॑हीत्वा॒ ऽग्निञ् चि॑नु॒याद्, यो᳚ऽस्य॒ स्वो᳚ऽग्निस् तमपि॑ यज॑मानाय चिनुयात् ।  

अ॒ग्निङ्खलु॒ वै प॒शवोऽनूप॑ तिष्ठन्ते ऽप॒क्रामु॑का अस्मात् प॒शव॑स् स्यु॒र् मयि॑ गृह्णा॒म्यग्रे॑ अ॒ग्निमित्या॑ह ।  

आ॒त्मन्न् ए॒व स्वम॒ग्निन् दा॑धार॒, नास्मा᳚त् प॒शवोऽप॑ क्रामन्ति ।  

#### टीका
3अथात्रैव ब्राह्मणम् - यदध्वर्युरित्यादि ॥ अग्निग्रहणविधानार्थम् । यद्यध्वर्युः आभ्यां मन्त्राभ्यां आत्मन्यग्निमगृहीत्वा अग्निं चिनुयात् योस्याध्वर्योः स्व आत्मनि योग्निः तमपि यजमानाय चिनुयात् चयने जह्यात् ततश्चेतुमुपयान्तं पशवोनूपतिष्ठन्ते पश्चादनुद्रुत्य भजन्ते । संगतिकरण आत्मनेपदम् । एवमेतद्युक्तमिति खलुशब्देन द्योत्यते । ततश्च अस्याध्वर्योरपक्रामुकाः अपक्रमणशीलाः पशवस्स्युः । छान्दस उकञ् । मयि गृह्णामीत्यादिना यथोक्तदोषाभावमाचष्टे । दाधारेति छान्दसो लिट् । धारयन्निति । 'तुजादीनाम्' इत्यभ्यासस्य दीर्घत्वम् ॥


### संयुक्तमन्त्रः
ब्रह्मवा॒दिनो॑ वदन्ति॒ यन्मृच्चाप॑श्चा॒ग्नेर॑ना॒द्यमथ॒ कस्मा᳚न्मृ॒दा चा॒द्भिश्चा॒ग्निश्ची॑यत॒ इति॒ यद॒द्भिस्सँ॒य्यौति॑ [37]  
आपो॒ वै सर्वा॑ दे॒वता॑ दे॒वता॑भिरे॒वैन॒ꣳ॒ सꣳ सृ॑जति॒  यन्मृ॒दा चि॒नोती॒यँव्वा अ॒ग्निर्वै᳚श्वान॒रो᳚ऽग्निनै॒व तद॒ग्निञ्चि॑नोति

### मन्त्रः
ब्र॒ह्म॒वा॒दिनो॑ वदन्ति॒  -  
यन् मृच् चाप॑श् चा॒ग्नेर॑ना॒द्यमथ॒ कस्मा᳚न् मृ॒दा चा॒द्भिश् चा॒ग्निश् ची॑यत॒ इति॑  ।  
यद् अ॒द्भिस् स॒य्ँयौति॑ + आपो॒ वै सर्वा॑ दे॒वता॑, दे॒वता॑भिरे॒वैन॒ꣳ॒ सꣳ सृ॑जति ।   
यन् मृ॒दा चि॒नोती॒यव्ँवा अ॒ग्निर् वै᳚श्वान॒रो᳚ ऽग्निनै॒व तद॒ग्निञ् चि॑नोति ।  


#### टीका
4ब्रह्मवादिन इत्यादि ॥ मृच्च आपश्चेत्येतदुभयमग्नेरनाद्यमभक्ष्यम् । 'ययतोश्चातदर्थे' इत्युत्तरपदान्तोदात्तत्वम् । अथ कस्मात्कारणादनेनाभिमतेन अग्निश्चीयते विरुद्धमिव लक्ष्यते एतदिति ब्रह्मवादिन आहुः । उत्तरम् - यदद्भिरिति । यदद्भिर्मृदं संयौति मिश्रयति आपश्च सर्वदेवतार्थाः । तस्मात्तादृश्या मृदा चयनेन सर्वाभिर्देवताभिः एनमग्निं संसृजति संयोजयति । तस्मान्मृदा चाद्भिश्च अग्निश्चीयते; न किञ्चिदिह विरुद्धमिति ॥


### संयुक्तमन्त्रः
ब्रह्मवा॒दिनो॑ वदन्ति॒ यन्मृ॒दा चा॒द्भिश्चा॒ग्निश्ची॒यतेऽथ॒ कस्मा॑द॒ग्निरु॑च्यत॒ इति॒ यच्छन्दो॑भिश्चि॒नोत्य॒ग्नयो॒ वै छन्दाꣳ॑सि॒ तस्मा॑द॒ग्निरु॑च्य॒तेऽथो॑ इ॒यँव्वा अ॒ग्निर्वै᳚श्वान॒रो यत् [38]  
मृ॒दा चि॒नोति॒ तस्मा॑द॒ग्निरु॑च्यते


### मन्त्रः
ब्र॒ह्म॒वा॒दिनो॑ वदन्ति॒ -  
यन् मृ॒दा चा॒द्भिश् चा॒ग्निश् ची॒यते ऽथ॒ कस्मा॑द् अ॒ग्निरु॑च्यत॒ इति॑ ।  
यच् छन्दो॑भिश् चि॒नोत्य् अ॒ग्नयो॒ वै छन्दाꣳ॑सि॒, तस्मा॑द॒ग्निरु॑च्यते ।  
अथो॑ इ॒यव्ँ वा अ॒ग्निर् वै᳚श्वान॒रो यन् मृ॒दा चि॒नोति॒, तस्मा॑द॒ग्निरु॑च्यते ।  

#### टीका
5एवमद्भिश्चयनं प्रयोजनवदित्युक्तम् । इदानीं मृदा चयने यो गुणः तं दर्शयति - यन्मृदेत्यादि ॥ गतम् । ब्रह्मवादिन इत्यादि । पुनरपि पर्यनुयोगान्तरमत्र कुर्वन्ति - ब्रह्मवादिनः मृदाचाद्भिश्चीयमानोग्निः कस्मात्संबन्धादग्निरुच्यते । अद्भिर्मृदा काष्ठेन वा निष्पादितं हिरण्मयं भवति, तत्त्वं च विरुद्धमिति । समाधत्ते - यच्छन्दोभिरित्यादि । गतम् ॥


### संयुक्तमन्त्रः
हिरण्येष्ट॒का उप॑ दधाति॒ ज्योति॒र्वै हिर॑ण्य॒ञ्ज्योति॑रे॒वास्मि॑न्दधा॒त्यथो॒ तेजो॒ वै हिर॑ण्य॒न्तेज॑ ए॒वात्मन्ध॑त्ते॒

### मन्त्रः
हि॒र॒ण्ये॒ष्ट॒का उप॑ दधाति ।  
ज्योति॒र् वै हिर॑ण्य॒ञ् ज्योति॑र् ए॒वास्मि॑न् दधाति ।  
अथो॒ तेजो॒ वै हिर॑ण्य॒न् , तेज॑ ए॒वात्मन्ध॑त्ते ।  

#### टीका
6हिरण्येष्टका इत्यादि ॥ 'तेजोसि तेजो मे यच्छ' इत्याद्या हिरण्येष्टकाष्षष्ठे विहिताः पुनरिह विधीयन्ते । अग्नेरात्मीयतासंपादनार्थम् । यद्वा - अत्रैवासां विधिः, षष्ठे तु क्रमविधिः । ज्योतिर्वा इत्यादि । गतम् ॥


### संयुक्तमन्त्रः
यो वा अ॒ग्निꣳ स॒र्वतो॑मुखञ्चिनु॒ते सर्वा॑सु प्र॒जास्वन्न॑मत्ति॒ सर्वा॒ दिशो॒ऽभि ज॑यति


### मन्त्रः
यो वा अ॒ग्निꣳ स॒र्वतो॑मुखञ् चिनु॒ते,  
सर्वा॑सु प्र॒जास्व् अन्न॑मत्ति॒ ,  
सर्वा॒ दिशो॒ऽभि ज॑यति  ।  

#### टीका
7यो वा अग्निमित्यादि ॥ सर्वासु दिक्षु मुखानि छन्दांसि यस्य स सर्वतोमुखः, सर्वासु वा दिक्षु मुखं चाग्नेरेभिः छन्दोभिः सर्वतोमुखः । सर्वास्विति निर्धारणे सप्तमी । सर्वासु प्रजासु मध्ये अतिशयेनान्नमत्ति । सर्वाश्च दिशोभिजयति ॥


### संयुक्तमन्त्रः
गाय॒त्रीम्पु॒रस्ता॒दुप॑ दधाति त्रिष्टुभ॑न्दख्षिण॒तो जग॑तीम्प॒श्चाद॑नु॒ष्टुभ॑मुत्तर॒त प॒ङ्क्तिम्मध्य॑ ए॒ष वा अ॒ग्निस्स॒र्वतो॑मुख॒स्तँय्य ए॒वँव्वि॒द्वाꣳश्चि॑नु॒ते सर्वा॑सु प्र॒जास्वन्न॑मत्ति॒ सर्वा॒ दिशो॒ऽभि ज॑य॒त्यथो॑ दि॒श्ये॑व दिश॒म्प्र व॑यति॒ तस्मा᳚द्दि॒शि दिक्प्रोता᳚ ॥ [39]  


### मन्त्रः
गाय॒त्रीम्पु॒रस्ता॒दुप॑ दधाति, त्रिष्टुभ॑न् दख्षिण॒तो,  
जग॑तीम् प॒श्चाद्, अ॑नु॒ष्टुभ॑मुत्तर॒त, प॒ङ्क्तिम् मध्य॑,  
ए॒ष वा अ॒ग्निस् स॒र्वतो॑मुख॒स् , तय्ँ
य ए॒वव्ँ वि॒द्वाꣳश् चि॑नु॒ते सर्वा॑सु प्र॒जास्वन्न॑मत्ति॒, सर्वा॒ दिशो॒ऽभि ज॑य॒त्य् , अथो॑ दि॒श्ये॑व दिश॒म् प्र व॑यति॒  
तस्मा᳚द् दि॒शि दिक्प्रोता᳚ ॥ [39]  

#### टीका
8गायत्रीमित्यादि ॥ गतम् । अथो इत्यादि । परस्परसम्बद्धैः छन्दोभिश्चयनात् दिश्येव दिशं प्रवयति । तस्मादिदानीमपि दिशि अन्या दिक् प्रोतेव लक्ष्यते । सर्वा दिशः परस्परं प्रोता इव भवन्ति । कोणासु दिक्षु अन्यासामनुप्रविष्टत्वात् प्रोता इत्युच्यन्ते । वेञः निष्ठायां संप्रसारणं, 'शतुरनुमः' इति गतेः प्रकृतिस्वरत्वम् ॥


इति पञ्चमे सप्तमे नवमोनुवाकः ॥  


## अनुवाकः १०

### संयुक्तमन्त्रः
प्र॒जाप॑तिर॒ग्निम॑सृजत॒ सो᳚ऽस्माथ्सृ॒ष्ट प्राङ्प्राद्र॑व॒त्तस्मा॒ अश्व॒म्प्रत्या᳚स्य॒थ्स द॑ख्षि॒णाव॑र्तत॒ तस्मै॑ वृ॒ष्णिम्प्रत्या᳚स्य॒थ्स प्र॒त्यङ्ङाव॑र्तत॒ तस्मा॑ ऋष॒भम्प्रत्या᳚स्य॒थ्स उद॒ङ्ङाव॑र्तत॒ तस्मै॑ ब॒स्तम्प्रत्या᳚स्य॒थ्स ऊ॒र्ध्वो᳚ऽद्रव॒त्तस्मै॒ पुरु॑ष॒म्प्रत्या᳚स्य॒त्यत्प॑शुशी॒र्‌षाण्यु॑प॒दधा॑ति स॒र्वत॑ ए॒वैन᳚म् [40]  
अ॒व॒रुध्य॑ चिनुत...


### मन्त्रः
प्र॒जाप॑तिर् अ॒ग्निम् अ॑सृजत ।  
सो᳚ऽस्माथ् सृ॒ष्ट प्राङ्प्राद्र॑व॒त् तस्मा॒ अश्व॒म् प्रत्या᳚स्यत् ।  
स द॑ख्षि॒णाऽव॑र्तत॒, तस्मै॑ वृ॒ष्णिम् प्रत्या᳚स्यत् ।  
स प्र॒त्यङ्ङाव॑र्तत॒ तस्मा॑ ऋष॒भम् प्रत्या᳚स्यत् ।  
स उद॒ङ्ङाव॑र्तत॒, तस्मै॑ ब॒स्तम् प्रत्या᳚स्यत् ।  
स ऊ॒र्ध्वो᳚ऽद्रव॒त्, तस्मै॒ पुरु॑ष॒म् प्रत्या᳚स्यत्  ।  
यत् प॑शुशी॒र्‌षाण्य् उ॑प॒दधा॑ति, स॒र्वत॑ ए॒वैन᳚म् अव॒रुध्य॑ चिनुते ।  

#### टीका
1प्रजापतेरित्यादि पशुशिरसां विधिः ॥ प्रजापतिना सृष्टोग्निरस्मात्प्रजापतेः प्राङ्मुखतः प्राद्रवत् । तस्मै तन्निवृत्त्यर्थं अश्वं प्रत्यास्यत् प्रातिकूल्येनाग्रतः क्षिप्तवान्, अश्वेन प्रतिरुद्धवानिति यावत् । ततस्सोग्निरावृत्य दक्षिणस्यां दिशि आवर्तत । ततो सक्तुं(?) तस्मै वृष्णिं प्रत्यास्यत् । एवं सर्वत्र । दक्षिणादाच् । तस्मात्पशुशिरसामुपधानेन सर्वतो रुद्धस्य सर्वाभ्यो दिग्भ्यो निर्निरुद्धोग्निश्चितो भवति ॥


### संयुक्तमन्त्रः
ए॒ता वै प्रा॑ण॒भृत॒श्चख्षु॑ष्मती॒रिष्ट॑का॒ यत्प॑शुशी॒र्‌षाणि॒ यत्प॑शुशी॒र्‌षाण्यु॑प॒दधा॑ति॒ ताभि॑रे॒व यज॑मानो॒ऽमुष्मि॑ल्ँलो॒के प्राणि॒त्यथो॒ ताभि॑रे॒वास्मा॑ इ॒मे लो॒का प्र भा᳚न्ति


### मन्त्रः
ए॒ता वै प्रा॑ण॒भृत॒श् चख्षु॑ष्मती॒र् इष्ट॑का॒ यत् प॑शुशी॒र्‌षाणि ।  
यत् प॑शुशी॒र्‌षाण्यु॑प॒दधा॑ति॒ ताभि॑रे॒व यज॑मानो॒ ऽमुष्मि॑ल्ँलो॒के प्राणि॑ति ।  
अथो॒ ताभि॑रे॒वास्मा॑ इ॒मे लो॒का प्र भा᳚न्ति ।

#### टीका
2एता वा इत्यादि ॥ भूतपूर्वं प्राणभृत्त्वं चक्षुष्मत्त्वं च शिरस्सूपचर्यते । उपधेयत्वाच्चेष्टकात्वम् । तदुपधानेन यजमानोमुष्मिन् लोके प्राणिति जीवति । लोकाश्चेमे अस्मै प्रभान्ति प्रकर्षेण प्रकाशन्ते उपकारका भवन्ति ॥


### संयुक्तमन्त्रः
मृ॒दाभि॒लिप्योप॑ दधाति मेध्य॒त्वाय॑

### मन्त्रः
मृ॒दाऽभि॒लिप्योप॑ दधाति, मेध्य॒त्वाय॑ ।

#### टीका
3मृदाऽभिलिप्येति विधिः ॥


### संयुक्तमन्त्रः
प॒शुर्वा ए॒ष यद॒ग्निरन्न॑म्प॒शव॑ ए॒ष खलु॒ वा अ॒ग्निर्यत्प॑शुशी॒र्‌षाणि॒ यङ्का॒मये॑त॒ कनी॑यो॒ऽस्यान्न᳚म् [41]  
स्या॒दिति॑ सन्त॒रान्तस्य॑ पशुशी॒र्‌षाण्युप॑ दध्या॒त्कनी॑य ए॒वास्यान्न॑म्भवति॒ यङ्का॒मये॑त स॒माव॑द॒स्यान्न॑ स्या॒दिति॑ मध्य॒तस्तस्योप॑ दध्याथ्स॒माव॑दे॒वास्यान्न॑म्भवति॒ यङ्का॒मये॑त॒ भूयो॒ऽस्यान्न॑ स्या॒दित्यन्ते॑षु॒ तस्य॑ व्यु॒दूह्योप॑ दध्यादन्त॒त ए॒वास्मा॒ अन्न॒मव॑ रुन्द्धे॒ भूयो॒ऽस्यान्न॑म्भवति ॥ [42]  


### मन्त्रः
प॒शुर् वा ए॒ष यद॒ग्निर् अन्न॑म् प॒शवः॑ ।  
ए॒ष खलु॒ वा अ॒ग्निर् यत् प॑शुशी॒र्‌षाणि॑ ।  

यङ्का॒मये॑त॒ -  
कनी॑यो॒ऽस्यान्न᳚म् स्या॒दिति॑ सन्त॒रान्तस्य॑ पशुशी॒र्‌षाण्युप॑ दध्यात् ।  
कनी॑य ए॒वास्यान्न॑म् भवति ।  

यङ्का॒मये॑त -  
स॒माव॑द॒स्यान्न॑ स्या॒दिति॑ मध्य॒तस् तस्योप॑ दध्यात् ।  
स॒माव॑दे॒वास्यान्न॑म् भवति ।  

यङ्का॒मये॑त॒ -  
भूयो॒ऽस्यान्न॑ स्या॒दित्यन्ते॑षु॒ तस्य॑ व्यु॒दूह्योप॑ दध्यात् ।  
अ॒न्त॒त ए॒वास्मा॒ अन्न॒मव॑ रुन्द्धे॒, भूयो॒ऽस्यान्न॑म् भवति ॥ [42]  


#### टीका
4पशुर्वा इत्यादि ॥ पशुशिरसु गुणविध्यर्थम् । पशुसाधनत्वात् पशवोग्निः । अन्नसाधनत्वात् अन्नं पशवः । किञ्च - एषोग्निरेव पशुशीर्षाणि, अवयवावयविनोरभिन्नत्वात् पशुत्वस्य च समानत्वात् । तस्माद्यजमानमध्वर्युः कामयते कनीयोल्पतरं अस्यान्नं स्यादिति तस्य संतरां सन्निकृष्टतराणि पशुशीर्षाण्युपदध्यात् । 'किमेत्तिङ्व्यय' इत्यामुप्रत्ययः । कनीय एवेत्यादि । गतम् । समावत् समम् । समादावतुप् स्वार्थिकः । मध्यतो नातिसन्निकृष्टा दिक् । भूयः बहुतरम् । अन्तेष्वित्यादि । अन्तेषु प्रान्तेषु ०युदूह्य व्युदूह्योपदद्ध्यात् । अन्ततो दिगन्तेभ्योस्मै यजमानायान्नमवरुन्धे । ततो बहुतरं तस्यान्नं भवति ॥


इति पञ्चमे सप्तमे दशमोनुवाकः ॥  


### अनुवाकः ११

### संयुक्तमन्त्रः
स्ते॒गान्दष्ट्रा᳚भ्याम्म॒ण्डूका॒ञ्जम्भ्ये॑भि॒राद॑काङ्खा॒देनोर्जꣳ॑ सꣳसू॒देनार॑ण्य॒ञ्जाम्बी॑लेन॒ मृद॑म्ब॒र्स्वे॑भि॒श्शर्क॑राभि॒रव॑का॒मव॑काभि॒श्शर्क॑रामुथ्सा॒देन॑ जि॒ह्वाम॑वक्र॒न्देन॒ तालु॒ꣳ॒ सर॑स्वतीञ्जिह्वा॒ग्रेण॑ ॥ [43]  


### मन्त्रः
स्ते॒गान्दष्ट्रा᳚भ्याम् ।  
म॒ण्डूका॒ञ् जम्भ्ये॑भिः ।  
आद॑काङ्खा॒देन॑ ।  
ऊर्जꣳ॑ सꣳसू॒देन॑  
अर॑ण्य॒ञ् जाम्बी॑लेन ।  
मृद॑म् ब॒र्स्वे॑भिः ।   
शर्क॑राभि॒रव॑काम् ।  
अव॑काभि॒श् शर्क॑राम् ।  
उ॒थ्सा॒देन॑ जि॒ह्वाम् ।  
अ॒व॒क्र॒न्देन॒ तालु᳚म् ।  
सर॑स्वतीञ् जिह्वा॒ग्रेण॑ ॥ [43]  


#### टीका
1समन्त्रकः सब्राह्मणोऽग्निस्समाप्तः । अतः परमश्वमेधकाण्डं वैश्वदेवम् । तत्र हविषा प्रचर्याज्यमवदानं कृत्वा 'स्तेगान्' इत्यादिचतुर्दशभिरनुवाकैः प्रतिमन्त्रं शरीरहोमं जुहोति । अत्र द्वितीयया निर्दिष्टा देवताः स्तेगाद्याः । तृतीयानिर्दिष्टान्यश्वस्याङ्गानि दंष्ट्रादीनि । इमां देवतामनेन अश्वेन यजामीति होमकाल उभयं स्मर्तव्यमिति मन्त्राभिप्रायः । अत्र ब्राह्मणं 'वैश्वदवो वा अश्वः । तं यत्प्राजापत्यं कुर्यात् । समदं दधाति' इति । स्तेगाः क्षुद्रजन्तुविशेषाः गोकर्णकण्टका इति प्रसिद्धाः । महाकण्टका इत्यन्ये । तदधिष्ठातृदेवता गृह्यते । दंष्ट्रे दन्ते उन्नते । मण्डूकाः प्रसिद्धाः । तद्दन्तमूलं जम्भः तत्र भवा जम्भ्या: पार्श्वदन्ताः । यद्वा - स्वार्थिको यत् । आदका भक्षयित्री प्राणाभिमानिनी देवता । पावकादित्वादित्वाभावः । खादः दन्तः येन खाद्यन्ते । करणे घञ्, 'कर्षात्वतः' इत्यन्तोदात्तत्वम् । ऊर्क् रसः । तदभिमानिनी देवता सर्वत्र ग्राह्या । संसूदः सन्ततक्षरणो नासिकादिः । थाथादिना उत्तरपदान्तोदात्तत्वम् । आरण्यं प्रसिद्धम् । जाम्बीलं भक्षिततृणादि यत्र निधीयते आमाशय इति प्रसिद्धम् । मृत् प्रसिद्धा । बर्स्वः दन्तमूलमांसादीनि । शर्कराः तत्सदृशान्यस्थीनि । अवका अवित्री देवता अग्निस्थानाभिमानिनी । पूर्ववदित्वाभावः । शैवालाभिमानिनी वा गृह्यते । अवकाः शैवालसदृशानि मांसानि । अस्थिविशेषा इत्यस्ये । शर्कराः प्रसिद्धाः । उत्सादः उच्चप्रदेशः । जिह्वा प्रसिद्धा । अवक्रन्दः आन्तःकायिकः । तालुः शब्दाभिव्यक्तिस्थानं जिह्वामूलम् । सरस्वतीं जिह्वाग्रेण । गतम् ॥

इति पञ्चमे सप्तमे एकादशोनुवाकः ॥  


## अनुवाकः १२

### संयुक्तमन्त्रः
वाज॒ꣳ॒ हनू᳚भ्याम॒प आ॒स्ये॑नादि॒त्याञ्छ्मश्रु॑भिरुपया॒ममध॑रे॒णोष्ठे॑न॒ सदुत्त॑रे॒णान्त॑रेणानूका॒शम्प्र॑का॒शेन॒ बाह्य॑ स्तनयि॒त्नुन्नि॑र्बा॒धेन॑ सूर्या॒ग्नी चख्षु॑र्भ्याव्ँवि॒द्युतौ॑ क॒नान॑काभ्याम॒शनि॑म्म॒स्तिष्के॑ण॒ बल॑म्म॒ज्जभिः॑ ॥ [44]  


### मन्त्रः
वाज॒ꣳ॒ हनू᳚भ्याम् ।  
अ॒प आ॒स्ये॑न ।  
आदि॒त्याञ् छ्मश्रु॑भिः ।  
उ॒प॒या॒मम् अध॑रे॒णोष्ठे॑न ।  
सदुत्त॑रे॒ण ।  
अन्त॑रेणानूका॒शम् ।  
प्र॒का॒शेन॒ बाह्य᳚म् ।  
स्त॒न॒यि॒त्नुन् नि॑र्बा॒धेन॑ ।  
सू॒र्या॒ग्नी चख्षु॑र्भ्याम् ।  
वि॒द्युतौ॑ क॒नान॑काभ्याम् ।  
अ॒शनि॑म् म॒स्तिष्के॑ण ।  
बल॑म् म॒ज्जभिः॑ ॥ [44]  

#### टीका
1वाजोऽन्नम् । हन्वादीनि प्रसिद्धानि । हनूभ्यामिति छान्दसं सांहितिकं दीर्घत्वम् । उपयामः पृथिवी । अधरेणोष्ठेन । गतम् । 'ओत्वोष्ठयोः' इति पररूपत्वम् । सत् द्यौः, सीदन्त्यस्यां पुण्यकृत इति । उत्तरेण ओष्ठेनेत्येव । अन्तरं ओष्ठयोर्मध्यम् । अनूकाशः द्यावापृथिव्योर्मध्यं, अनुक्रमेण काशन्ते भासन्ते अस्मिन् ज्योतींषि । 'इकः काशे' इति सांहितिकं दीर्घत्वम् । प्रकाशः आभ्यन्तरं प्रकाशस्थानम् । बाह्यं बहिर्भवं प्रकाशस्थानं दिगादिः । 'बहिषष्टिलोपो यञ्च' इति यञ् । स्तनयित्नुः प्रसिद्धः । निर्बाधः क्वनशब्दः । सूर्याग्नी चक्षुर्भ्याम् । गतम् । विद्युतौ वृष्टिरवृष्टिः । कनानके अक्षिस्थे कृष्णमण्डले । अशनिः प्रसिद्धः । मस्तिष्कः । शिरोमांसम् । बलं मज्जभिः ॥

इति पञ्चमे सप्तमे द्वादशोनुवाकः ॥  



## अनुवाकः  १३

### संयुक्तमन्त्रः
कू॒र्माञ्छ॒फैर॒च्छला॑भि क॒पिञ्ज॑ला॒न्थ्साम॒ कुष्ठि॑काभिर्ज॒वञ्जङ्घा॑भिरग॒दञ्जानु॑भ्याव्ँवी॒र्य॑ङ्कु॒हाभ्या᳚म्भ॒यम्प्र॑चा॒लाभ्या॒ङ्गुहो॑पप॒ख्षाभ्या॑म॒श्विना॒वꣳसा᳚भ्या॒मदि॑तिꣳ शी॒र्ष्णा निर्‌ऋ॑ति॒न्निर्जा᳚ल्मकेन शी॒र्ष्णा ॥ [45]  


### मन्त्रः
कू॒र्माञ् छ॒पैः ।  
अ॒च्छला॑भि क॒पिञ्ज॑लान् ।  
साम॒ कुष्ठि॑काभिः   
ज॒वञ् जङ्घा॑भिः ।  
अ॒ग॒दञ् जानु॑भ्याम् ।  
वी॒र्य॑ङ् कु॒हाभ्या᳚म् ।  
भ॒यम् प्र॑चा॒लाभ्या᳚म् ।  
गुहो॑पप॒ख्षाभ्या᳚म् ।  
अ॒श्वना॒वꣳसा᳚भ्याम्  
अदि॑तिꣳ शी॒र्ष्णा   
निर्‌ऋ॑ति॒न् निर्जा᳚ल्मकेन शी॒र्ष्णा ॥ [45]  


#### टीका
1कूर्मान् शकैः । गतम् । अच्छलाः शफलमूलमांसानि । कपिञ्जलाः प्रसिद्धाः । साम गीतिः । कुष्ठिका प्रकोष्ठजङ्घाभ्योऽधःप्रदेशः । जवो वेगः । जङ्घा जानुभ्योऽधःप्रदेशः । अगदः आरोग्यम् । जानुनी पादयोर्मध्यसन्धी । वीर्यं बलम् । कुह: हस्तयोर्मध्यसन्धिः । भयं गतम् । प्रचालौ पादयोरुपरिप्रदेशौ । गुहा गोहनी मूर्छाऽस्य 'सुपां सुलुक्' इति द्वितीयाया लुक् । उपपक्षौ पार्श्वे । अश्विनावंसाभ्याम् । गतम् । अदितिर्देवमाता । शीर्ष्णा शिरसा । 'शीर्षञ्छन्दसि' इति शीर्षादेशः, तस्यान्तोदात्तत्वात् उदात्तनिवृत्तिस्वरेण विभक्तेरुदात्तत्वम् । निरृतिः प्रसिद्धा । निर्जाल्मकं शुद्धं केशरहितम् ॥

इति पञ्चमे सप्तमे त्रयोदशोनुवाकः ॥  



## अनुवाकः  १४

### संयुक्तमन्त्रः
योक्त्र॒ङ्गृध्रा॑भिर्यु॒गमान॑तेन चि॒त्तम्मन्या॑भिस्सङ्क्रो॒शान्प्रा॒णै प्र॑का॒शेन॒ त्वच॑म्पराका॒शेनान्त॑राम्म॒शका॒न्केशै॒रिन्द्र॒॒ स्वप॑सा॒ वहे॑न॒ बृह॒स्पतिꣳ॑ शकुनिसा॒देन॒ रथ॑मु॒ष्णिहा॑भिः ॥ [46]  


### मन्त्रः
योक्त्र॒ङ् गृध्रा॑भिः ।  
यु॒गमान॑तेन  
चि॒त्तम् मन्या॑भिः ।  
स॒ङ्क्रो॒शान् प्रा॒णैः ।  
प्र॒का॒शेन॒ त्वच᳚म् ।  
प॒रा॒का॒शेनान्त॑राम् ।  
म॒शका॒न् केशैः᳚ ।  
इन्द्र॒॒ स्वप॑सा॒ वहे॑न ।  
बृह॒स्पतिꣳ॑ शकुनिसा॒देन॑ ।  
रथ॑मु॒ष्णिहा॑भिः ॥ [46]  


#### टीका
1योक्त्रं गतम् । गृध्राः अक्षाः । युगं प्रसिद्धम् । आनतं ग्रीवाप्रदेशः । चित्तं प्रसिद्धम् । मन्या ग्रीवारेखाः । सिरा वा तत्रस्थाः । संक्रोशा घोषाः । प्राणाः चक्षुरादयः । प्रकाशः बाह्यं रूपम् । त्वक् त्वगिन्द्रियादीनि । पराकाशः आभ्यन्तरं रूपम् । अन्तरा त्वगिन्द्रियाभिमानिनी । मशकान् केशैः । इन्द्रः प्रसिद्धः । स्वपसा शोभनकर्मणा वहेन कण्ठावलम्बेन। 'सोर्मनसी' इत्युत्तरपदाद्युदात्तत्वम् । बृहस्पतिः प्रसिद्धः । सुट्स्वरावुक्तौ । शकुनिसादः पृष्ठं यत्र शकुनाः शक्ता धीराः सीदन्ति । रथः प्रसिद्धः । उप्णिहाः शिरोवेष्टनसदृशाः केशनिवहाः ॥

इति पञ्चमे सप्तमे चतुर्दशोनुवाकः ॥  


## अनुवाकः १५


### संयुक्तमन्त्रः
मि॒त्रावरु॑णौ॒ श्रोणी᳚भ्यामिन्द्रा॒ग्नी शि॑ख॒ण्डाभ्या॒मिन्द्रा॒बृह॒स्पती॑ ऊ॒रुभ्या॒मिन्द्रा॒विष्णू॑ अष्ठी॒वद्भ्याꣳ॑ सवि॒तार॒म्पुच्छे॑न गन्ध॒र्वाञ्छेपे॑नाफ्स॒रसो॑ मु॒ष्काभ्या॒म्पव॑मानम्पा॒युना॑ प॒वित्र॒म्पोत्रा᳚भ्यामा॒क्रम॑ण स्थू॒राभ्या᳚म्प्रति॒क्रम॑ण॒ङ्कुष्ठा᳚भ्याम् ॥ [47]  


### मन्त्रः
मि॒त्रावरु॑णौ॒ श्रोणी᳚भ्याम्   
इ॒न्द्रा॒ग्नी शि॑ख॒ण्डाभ्या᳚म् ।  
इन्द्रा॒बृह॒स्पती॑ ऊ॒रुभ्या᳚म् ।  
इन्द्रा॒विष्णू॑ अष्ठी॒वद्भ्या᳚म् ।  
स॒वि॒तार॒म् पुच्छे॑न ।  
ग॒न्ध॒र्वाञ् छेपे॑न ।  
अ॒फ्स॒रसो॑ मु॒ष्काभ्या᳚म् ।  
पव॑मानम् पा॒युना᳚ ।  
प॒वित्र॒म् पोत्रा᳚भ्याम् ।  
आ॒क्रम॑ण स्थू॒राभ्या᳚म्
प्र॒ति॒क्रम॑ण॒ङ् कुष्ठा᳚भ्याम् ॥ [47]  

#### टीका
1मित्रावरुणौ श्रोणीभ्यां गतः । प्रथमस्य 'देवताद्वन्द्वे च' इत्युत्तरपदपरत्वात् आनङ् । द्वितीयस्य संहितायां छान्दसं दीर्धत्वम् । इन्द्राग्नी प्रसिद्धे । 'नोत्तरपदेऽनुदात्तादौ' इत्याद्युदात्तत्वाभावः । शिखण्डे केशचूडे । इन्द्राबृहस्पती उरुभ्यां गतम् । 'देवताद्वन्द्वे च' इति आनङ् । इन्द्राविष्णू गतम् । अष्ठीवद्भ्यां जानुभ्याम् । सवितारं पुच्छेन । गन्धर्वान् शेपेन गतम् । अप्सरसः प्रसिद्धाः । मुष्के बीजे । पवमानं पायु गतम् । पवित्रं पावनहेतुः । पोत्रे घोणास्थीनि । आक्रमणं आक्रमणसामर्थ्यम् । स्थूराभ्याम् पादपरार्धमणिभ्याप् । प्रतिक्रमणं प्रतिक्रमणसामर्थ्यम् । कुष्ठाभ्यां हस्तापरार्धमणिभ्याम् ॥

इति पञ्चमे सप्तभे पञ्चदशोनुवाकः ॥  



## अनुवाकः १६


### संयुक्तमन्त्रः
इन्द्र॑स्य क्रो॒डोऽदि॑त्यै पाज॒स्य॑न्दि॒शाञ्ज॒त्रवो॑ जी॒मूता᳚न्हृदयौप॒शाभ्या॑म॒न्तरि॑ख्षम्पुरि॒तता॒ नभ॑ उद॒र्ये॑णेन्द्रा॒णीम्प्ली॒ह्ना व॒ल्मीका᳚न्क्लो॒म्ना गि॒रीन्प्ला॒शिभि॑स्समु॒द्रमु॒दरे॑ण वैश्वान॒रम्भस्म॑ना ॥ [48]  


### मन्त्रः
इन्द्र॑स्य क्रो॒डः ।  
अदि॑त्यै पाज॒स्य᳚म् ।  
दि॒शाञ् ज॒त्रवः॑ ।  
जी॒मूता᳚न् हृदयौप॒शाभ्या᳚म् ।  
अ॒न्तरि॑ख्षम् पुरि॒तता᳚ ।  
नभ॑ उद॒र्ये॑ण ।  
इ॒न्द्रा॒णीम् प्ली॒ह्ना ।  
व॒ल्मीका᳚न् क्लो॒म्ना ।  
गि॒रीन् प्ला॒शिभिः॑ ।  
स॒मु॒द्रमु॒दरे॑ण ।  
वै॒श्वा॒न॒रम् भस्म॑ना ॥ [48]  

#### टीका
1इन्द्रस्य यज्वनः कोडः उदरम् । षष्ठ्या निर्दिष्टा देवता, अङ्गं प्रथमया । अदित्यै देयं पाजस्यं हृदयम् । षष्ठ्यर्थे चतुर्थी । पाजो बलं तस्मै हितं पाजस्य स्थानम् । दिशां जत्रवः । पूर्ववत् षष्ठ्या निर्दिष्टा देवता । जत्रवो ग्रीवाया अधस्ताद्धमन्यः । अतःपरं द्वितीययैव देवता निर्दिश्यते । जीमूताः प्रसिद्धाः । हृदयौपशाभ्यां मांसविशेषाभ्याम् । हृदये स्थितं मांसं हृदयौपशमुच्यते । हृदयस्थानमिति यावत् । तत् स्थानं यत्रोपेत्य शेते तदुपशं अन्तस्थानविशेषात्मकं मांसविशेषः । छान्दसो डः । तदेव औपशम् । स्वार्थिकोण् छान्दसः । अन्तरिक्षं प्रसिद्धम् । पुरितता हृदयस्य परिवारणं मांसमेव । आन्त्राणीत्येके । पुरि शरीरमध्ये तायत इति क्विप्, 'गमादीनामिति वक्तव्यम्' इत्यनुनासिकलोपः, 'तत्पुरुषे कृति बहुलम्' इत्यलुक् । अवग्रहो नेष्यते, न हि प्रसिद्धम् । उदर्यमुदरे भवं मांसम् । 'शरीरावयवाच्च' इति यत् । इन्द्राणी प्रसिद्धा । प्लीह्ना पिण्डितेन मांसविशेषेण । वल्मीकाः प्रसिद्धाः । क्लोम्ना आम्रफलसदृशेन मांसेन । गिरयः प्रसिद्धाः । प्लाशिभिः पद्मवर्णाकारैः मांसैः । समुद्रः प्रसिद्धः । उदरेण उदरस्थेन केनचिदपि मांसेन । वैश्वानरः प्रसिद्धः । भस्मना अनेन दभ्यतृणादि ॥

इति पञ्चमे सप्तमे षोडशोनुवाकः ॥  



## अनुवाकः १७


### संयुक्तमन्त्रः
पू॒ष्णो व॑नि॒ष्ठुर॑न्धा॒हेस्स्थू॑रगु॒दा स॒र्पान्गुदा॑भिर्‌ऋ॒तून्पृ॒ष्टीभि॒र्दिव॑म्पृ॒ष्ठेन॒ वसू॑नाम्प्रथ॒मा कीक॑सा रु॒द्राणा᳚न्द्वि॒तीया॑दि॒त्याना᳚न्तृ॒तीयाङ्गि॑रसाञ्चतु॒र्थी सा॒ध्याना᳚म्पञ्च॒मी विश्वे॑षान्दे॒वानाꣳ॑ ष॒ष्ठी ॥ [49]  


### मन्त्रः
पू॒ष्णो व॑नि॒ष्ठुः ।  
अ॒न्धा॒हेस् स्धू॑रगु॒दा ।  
स॒र्पान् गुदा॑भिः ।  
ऋ॒तून् पृ॒ष्टीभिः॑ ।  
दिव॑म् पृ॒ष्ठेन॑ ।  
वसू॑नाम्प्रथ॒मा कीक॑सा ।  
रु॒द्राणा᳚न् द्वि॒तीया᳚ ।  
आ॒दि॒त्याना᳚न् तृ॒तीया᳚ ।  
अङ्गि॑रसाञ् चतु॒र्थी ।  
सा॒ध्याना᳚म् पञ्च॒मी ।  
विश्वे॑षान् दे॒वानाꣳ॑ ष॒ष्ठी ॥ [49]  

#### टीका
1पूष्णो वनिष्ठुः । पूर्ववत् षष्ठीनिर्दिष्टा देवता । गुदसदृशं मांसं वनिष्ठुः । अन्धाहेः स्थूरगुदा 'सर्पान् गुदाभिः' इति वक्ष्यमाणस्य अयं पुरस्तादपवादः । गुदमूलं स्थूलगुदा । कपिलकादित्वाल्लत्वविकल्पः । सर्पाः प्रसिद्धाः । गुदाः गुदभागाः । ऋतवः प्रसिद्धाः । पृष्टयो बाह्वोरुपरिस्थितान्यस्थीनि । छान्दसं सांहितिकं दीर्धत्वम् । द्यौः प्रसिद्धा । पृष्टं ग्रीवोपरिस्थितं वंशास्थि । वसूनां प्रथमा कीकसेति । ग्रीवाया आरभ्य ष्टष्ठवंशस्थितान्यस्थिगो- ळकानि क्रमेण वस्वादीनाम् ॥

इति पञ्चमे सप्तमे सप्तदशोनुवाकः ॥  



## अनुवाकः १८

### संयुक्तमन्त्रः
ओजो᳚ ग्री॒वाभि॒र्निर्‌ऋ॑तिम॒स्थभि॒रिन्द्र॒॒ स्वप॑सा॒ वहे॑न रु॒द्रस्य॑ विच॒लस्स्क॒न्धो॑ऽहोरा॒त्रयो᳚र्द्वि॒तीयो᳚ऽर्धमा॒साना᳚न्तृ॒तीयो॑ मा॒साञ्च॑तु॒र्थ ऋ॑तू॒नाम्प॑ञ्च॒मस्सँ॑व्वथ्स॒रस्य॑ ष॒ष्ठः ॥ [50]  


### मन्त्रः
ओजो᳚ ग्री॒वाभिः॑ ।  
निर्‌ऋ॑तिम॒स्थभिः॑ ।  
इन्द्र॒॒ स्वप॑सा॒ वहे॑न ।  
रु॒द्रस्य॑ विच॒लस्स्क॒न्धः ।  
अ॒हो॒रा॒त्रयो᳚र् द्वि॒तीयः॑ ।  
अ॒र्ध॒मा॒साना᳚न् तृ॒तीयः॑ ।  
मा॒साञ् च॑तु॒र्थ ।  
ऋ॒तू॒नाम् प॑ञ्च॒मः ।  
स॒व्ँव॒थ्स॒रस्य॑ ष॒ष्ठः ॥ [50]  

#### टीका
1 अथाष्टमगतान्मन्त्रानाह - ओजो ग्रीवाभिरिति ॥ ग्रीवास्तदवयवाः । अस्थीनि तत्रत्यानि । योऽयं वहो वहनयोग्यप्रदेशः स्वपाः शोभनकर्मा वहेनेत्यन्तः स्वपाः सोयमिन्द्रस्य भागः । स्कन्धोऽवयवभेदेन षोढा भिन्नः । तत्रात्यन्तचञ्चलोऽवयवो रुद्रस्य । तत्तदनन्तरभाविनोऽहोरात्रादीनाम् ॥

इति माधवीये पञ्चमे सप्तमे अष्टादशोनुवाकः ॥  



## अनुवाकः १९

### संयुक्तमन्त्रः
आ॒न॒न्दन्न॒न्दथु॑ना॒ काम॑म्प्रत्या॒साभ्या᳚म्भ॒यꣳ शि॑ती॒मभ्या᳚म्प्र॒शिष॑म्प्रशा॒साभ्याꣳ॑ सूर्याचन्द्र॒मसौ॒ वृक्या᳚भ्याꣳ श्यामशब॒लौ मत॑स्नाभ्या॒व्ँ व्यु॑ष्टिꣳ रू॒पेण॒ निम्रु॑क्ति॒मरू॑पेण ॥ [51]  


### मन्त्रः
आ॒न॒न्दन् - न॒न्दथु॑ना ।  
काम॑म् प्रत्या॒साभ्या᳚म् ।  
भ॒यꣳ शि॑ती॒मभ्या᳚म् ।  
प्र॒शिष॑म् प्रशा॒साभ्या᳚म् ।  
सू॒र्या॒च॒न्द्र॒मसौ॒ वृक्या᳚भ्याम् ।  
श्या॒म॒श॒ब॒लौ मत॑स्नाभ्याम् ।  
व्यु॑ष्टिꣳ रू॒पेण॑ ।  
निम्रु॑क्ति॒म् अरू॑पेण ॥ [51]  


#### टीका
1आनन्दः प्रसिद्धः । नन्दथुः प्रजननसुखम् । 'ट्वितोऽथुच्' । कामः प्रसिद्धः । प्रत्यासौ प्रास्यौ त्वचौ प्रत्यस्यते प्रक्षिप्यते याभ्यां प्रजननम् । असेः करणे धञ् । थाथादिनोत्तरपदान्तोदात्तत्वम् । भयं प्रसिद्धम् । शितीमभ्यां उदगेरशुक्लाभ्यां? स्थानाभ्याम् । द्रव्याभ्यामितीत्यन्ये । गुणेन गुणिनो लक्षणमिति इमनिच्, तस्य छान्दसं दीर्घत्वम् । प्रशिषं प्रशासकम् । शासः क्वौ उपधाया इत्वम् । प्रशासौ अक्षिगोळके प्रकर्षेण शात्यसभ्यां प्रमेयमिति पूर्ववत्प्रत्ययः स्वरश्च । सूर्याचन्द्रमसौ प्रसिद्धौ । वृक्याभ्यां स्वल्पाम्रफलसदृशाभ्यांमासांभ्याम् । श्यामशबलौ तमःप्रकाशौ मतस्नाभ्यां महासिराभ्याम् । व्युष्टिं प्रभातम् । 'तादौ च' इति गतेः प्रकृति- स्वरत्वम्, 'उदात्तस्वरितयोर्यणः' इतीकारस्स्वर्यते । रूपेण शुक्लादिरूपवता । मत्वर्थीयो लुप्यते । निम्रुक्तिरस्तमयः । स एव स्वरः । अरूपेण गन्धादिना ॥

इति पञ्चमे सप्तमे एकोनविंशोनुवाकः ॥  


## अनुवाकः २०

### संयुक्तमन्त्रः
अह॑र्मा॒ꣳ॒सेन॒ रात्रि॒म्पीव॑सा॒पो यू॒षेण॑ घृ॒तꣳ रसे॑न॒ श्याँव्वस॑या दू॒षीका॑भिर्‌ह्रा॒दुनि॒मश्रु॑भि॒ पृष्वा॒न्दिवꣳ॑ रू॒पेण॒ नख्ष॑त्राणि॒ प्रति॑रूपेण पृथि॒वीञ्चर्म॑णा छ॒वीञ्छ॒व्यो॑पाकृ॑ताय॒ स्वाहाल॑ब्धाय॒ स्वाहा॑ हु॒ताय॒ स्वाहा᳚ ॥ [52]  


### मन्त्रः
अह॑र्मा॒ꣳ॒सेन॑ ।  
रात्रि॒म्पीव॑सा ।  
अ॒पो यू॒षेण॑ ।  
घृ॒तꣳ रसे॑न ।  
श्याँव्वस॑या ।   
दू॒षीका॑भिर्‌ ह्रा॒दुनी᳚म् ।  
अश्रु॑भि॒ पृष्वा᳚म् ।  
दिवꣳ॑ रू॒पेण॑ ।  
नख्ष॒त्राणि॒ प्रति॑रूपेण ।  
पृ॒थि॒वीञ् चर्म॑णा ।  
छ॒वीञ् छ॒व्या᳚ ।  
उ॒पाकृ॑ताय॒ स्वाहा᳚ ।  
आल॑ब्धाय॒ स्वाहा᳚ ।  
हु॒ताय॒ स्वाहा᳚ ॥ [52]  

#### टीका
1अहर्मांसेन । गतम् । रात्रिः प्रसिद्धा । पीवसा रेतः प्रावरणचर्मणा । अपः प्रसिद्धाः । यूषेण यूष्णा पक्वमांसान्निस्स्रुतेन जलेन । घृतं रसेन । गतम् । श्याम् अवश्यायः, श्वायतेर्विच् । वसया स्नेहविशेषेण । दूषिका अक्षिमलम् । छान्दसं दीर्घत्वम् । ह्रादुनि हृदयस्थं जलम् । अश्रूणि प्रसिद्धानि । पृष्वां निम्नस्थं जलम् । द्यौः प्रसिद्धा । रूपं मुख्यं स्वरूपम् । नक्षत्राणि प्रसिद्धानि । प्रतिरूपं मुखसदृशम् । पृथिवीं चर्मणा । गतम् । छविं आकारशोभाम् । 'कृदिकारादक्तिनः' इति ङीष् । छव्या चर्मपुटेन सूक्ष्मेण । उपाकृतायेत्यादि । गतम् । उपाकृतावस्थोऽश्वो देवता । आलब्धा नियुक्ता ॥

इति पञ्चमे सप्तमे विंशोनुवाकः ॥  



## अनुवाकः २१

### संयुक्तमन्त्रः
अ॒ग्ने प॑ख्ष॒तिस्सर॑स्वत्यै॒ निप॑ख्षति॒स्सोम॑स्य तृ॒तीया॒पाञ्च॑तु॒र्थ्योष॑धीनाम्पञ्च॒मी सँ॑व्वथ्स॒रस्य॑ ष॒ष्ठी म॒रुताꣳ॑ सप्त॒मी बृह॒स्पते॑रष्ट॒मी मि॒त्रस्य॑ नव॒मी वरु॑णस्य दश॒मीन्द्र॑स्यैकाद॒शी विश्वे॑षान्दे॒वाना᳚न्द्वाद॒शी द्यावा॑पृथि॒व्यो पा॒र्श्वय्ँय॒मस्य॑ पाटू॒रः ॥ [53]  


### मन्त्रः
अ॒ग्ने प॑ख्ष॒तिः ।  
सर॑स्वत्यै॒ निप॑ख्षतिः ।  
सोम॑स्य तृ॒तीया᳚ ।  
अ॒पाञ् च॑तु॒र्थी ।  
ओष॑धीनाम् पञ्च॒मी ।  
स॒व्ँव॒थ्स॒रस्य॑ ष॒ष्ठी ।   
म॒रुताꣳ॑ सप्त॒मी ।  
बृह॒स्पते॑रष्ट॒मी ।  
मि॒त्रस्य॑ नव॒मी ।  
वरु॑णस्य दश॒मी ।  
इन्द्र॑स्यैकाद॒शी ।  
विश्वे॑षान् दे॒वाना᳚न् द्वाद॒शी ।  
द्यावा॑पृथि॒व्यो पा॒र्श्वम् ।  
य॒मस्य॑ पाटू॒रः ॥ [53]  

#### टीका
1अग्नेः पक्षतिः पक्षमूलं पक्षतिः पार्श्ववङ्क्रीणां प्रथमः पक्षतिः । सरस्वत्यै निपक्षतिः निकृष्टा पक्षतिः द्वितीया वङ्क्रीः । एवं तृतीयादयस्सोमादीनाम् । द्याव्यापृयिव्योः पार्श्वम् । 'पर्शोर्णस्वक्तव्यः' इति णसि 'सिति च' इति पदत्वादोर्गुणाभावः । पर्शवः पार्श्ववङ्क्रयः । 'देवताद्वन्द्वे च' इति द्यावापृथिवीशब्द आद्युदात्तः, 'नोत्तरपदे' इति प्रतिषेधे पृथिव्यादिपर्युदासात् 'उदात्तयणः' इति विभक्तेरुदात्तत्वम् । यमस्य पाटूरः सर्वपशुविधारणोस्थिविशेषः ॥

इति पञ्चमे सप्तमे एकविंशोनुवाकः ॥  


## अनुवाकः २२

### संयुक्तमन्त्रः
वा॒यो प॑ख्ष॒तिस्सर॑स्वतो॒ निप॑ख्षतिश्च॒न्द्रम॑सस्तृ॒तीया॒ नख्ष॑त्राणाञ्चतु॒र्थी स॑वि॒तु प॑ञ्च॒मी रु॒द्रस्य॑ ष॒ष्ठी स॒र्पाणाꣳ॑ सप्त॒म्य॑र्य॒म्णो᳚ऽष्ट॒मी त्वष्टु॑र्नव॒मी धा॒तुर्द॑श॒मीन्द्रा॒ण्या ए॑काद॒श्यदि॑त्यै द्वाद॒शी द्यावा॑पृथि॒व्यो पा॒र्श्वय्ँय॒म्यै॑ पाटू॒रः ॥ [54]  


### मन्त्रः
वा॒यो प॑ख्ष॒तिः ।  
सर॑स्वतो॒ निप॑ख्षतिः ।  
च॒न्द्रम॑सस् तृ॒तीया᳚ ।  
नख्ष॑त्राणाञ् चतु॒र्थी ।  
स॒वि॒तु प॑ञ्च॒मी ।   
रु॒द्रस्य॑ ष॒ष्ठी ।  
स॒र्पाणाꣳ॑ सप्त॒मी ।   
अ॒र्य॒म्णो᳚ऽष्ट॒मी ।  
त्वष्टु॑र् नव॒मी
धा॒तुर्द॑श॒मी ।   
इन्द्रा॒ण्या ए॑काद॒शी ।  
अदि॑त्यै द्वाद॒शी ।  
द्यावा॑पृथि॒व्यो पा॒र्श्वम्   
य॒म्यै॑ पाटू॒रः ॥ [54]  


#### टीका
1वायोः पक्षतिः पार्श्वान्तं पूर्वेण व्याख्यातम् ॥

इति पञ्चमे सप्तमे द्वाविंशोनुवाकः ॥  

## अनुवाकः २३

### संयुक्तमन्त्रः
पन्था॑मनू॒वृग्भ्या॒ꣳ॒ सन्त॑ति स्नाव॒न्या᳚भ्या॒ꣳ॒ शुका᳚न्पि॒त्तेन॑ हरि॒माणँ॑य्य॒क्ना हली᳚ख्ष्णान्पापवा॒तेन॑ कू॒श्माञ्छक॑भिश्शव॒र्तानूव॑ध्येन॒ शुनो॑ वि॒शस॑नेन स॒र्पाल्ँलो॑हितग॒न्धेन॒ वयाꣳ॑सि पक्वग॒न्धेन॑ पि॒पीलि॑का प्रशा॒देन॑ ॥ [55]  


### मन्त्रः
पन्था॑मनू॒वृग्भ्या᳚म् ।  
सन्त॑ति स्नाव॒न्या᳚भ्याम् ।  
शुका᳚न्पि॒त्तेन॑ ।  
ह॒रि॒माण॑य्ँ य॒क्ना ।  
हली᳚ख्ष्णान् पापवा॒तेन॑ ।  
कू॒श्मान् भक॑भिः ।  
श॒व॒र्तानूव॑ध्येन ।  
शुनो॑ वि॒शस॑नेन ।  
स॒र्पाल्ँ लो॑हित ग॒न्धेन॑  ।   
वयाꣳ॑सि पक्वग॒न्धेन॑ ।   
पि॒पीलि॑का प्रशा॒देन॑ ॥ [55]  

#### टीका
1पन्थाः प्रसिद्धः । द्वितीयाया अप्याकारश्छान्दसः । अनूवृग्भ्यां अनुवृत्ताभ्यां सिराविशेषाम्याम् । वर्णव्यत्ययेन ककारः । 'न हि वृति' इत्यादिना दीर्घत्वम् । सन्ततिः प्रसिद्धा, स्नावानस्मिराः स्नावभ्योऽभितः स्नावन्यौ सर्वसिरानुग्राहिण्यौ सिराविशेषौ पार्श्वयोः । स्वार्थिको वा यत् । शुकान् पित्तेन गतम् । हरिमाण कामिलादि हरिणस्वभावम् । 'तुरिष्ठेमेयस्सु' इति टिलोपः । यक्ना मांसपिण्डविशेषेण वर्तुलाकारेण । 'पद्दन्' इत्यादिना यकृच्छब्दस्य यकन्नादेशः । हलीक्ष्णान् तृणसिह्मान् । पापवातेन आमवालजाः क्षुद्रजन्तवः । ऊवध्येन उदरस्थेन पुरीषेण । श्वानः प्रसिद्धाः । विशसनेन शस्त्रादिलग्नेन मांसेन । सर्पान् लोहितगन्धेन रुधिरगन्धेन । वयांसि पक्वगन्धेन पाकजेन मांसेन । पिपीलिकाः प्रशादेन भूमौ विशीर्णेन । शद निशातने । पूर्वपदान्तोदात्तत्वम् ॥

इति पञ्चमे सप्तमे त्रयोविंशोनुवाकः ॥  


## अनुवाकः २४

### संयुक्तमन्त्रः
क्रमै॒रत्य॑क्रमीद्वा॒जी विश्वै᳚र्दे॒वैर्य॒ज्ञियैः᳚ सँव्विदा॒नः । स नो॑ नय सुकृ॒तस्य॑ लो॒कन्तस्य॑ ते व॒य स्व॒धया॑ मदेम ॥ [56]  


### मन्त्रः
क्रमै॒रत्य॑क्रमीद् वा॒जी विश्वै᳚र् दे॒वैर् य॒ज्ञियैः᳚ सव्ँविदा॒नः ।  

स नो॑ नय सुकृ॒तस्य॑ लो॒कन्तस्य॑ ते व॒य स्व॒धया॑ मदेम ॥ [56]  

#### टीका
1अथ 'चित्तं सन्तानेन' इत्यादि चतुर्दशानुवाकः आरण्यानुवाक्यः 'प्रयासाय स्वाहा' इति पञ्चदश आरण्योनुवाक्यः परस्ताद्व्याख्यास्येते । ब्राह्मणं च भवति - 'चतुर्दशैताननुवाकान् जुहोत्यनन्तरित्यै । प्रयासाय स्वाहेति पञ्चदशम्' इति । अथोत्तराभ्यामनुवाकाभ्यां अश्वस्य हृदयमभिमन्त्रयते । क्रमैरिति पुरुस्ताज्ज्योतिषा त्रिष्टुभा ॥ क्रेमैरात्मीयैः पादविक्षेपैः अयं वाजी अत्यक्रमीत् अन्यानत्यागच्छत् महानुभावः सञ्जातः । तदेवाह - विश्वैर्देवर्यज्ञियैः यज्ञार्हैः देवः संविदानः ऐकमत्यं गतः । 'समोगमृच्छि' इत्यात्मनेपदम् । कर्मणि वा लटि व्यत्ययेन यगभावः । ज्ञायमान इत्यर्थः । स त्वमस्मान् सुकृतस्य सुष्ठुकृतस्य कर्मणः फलभूतं लोकं स्थानं नय प्रापय । 'सूपमानात्मकः' इति सुकृतशब्दोन्तोदात्तः । तस्य तादृशस्य तव सम्बन्धि तादृशेन त्वया तत्र स्थाने स्वधयाऽन्नेन वयं मदेम । 'लिङ्घ्याशिष्यङ्' ॥

इति पञ्चमे सप्तमे चतुर्विंशोनुवाकः ॥  


## अनुवाकः २५

### संयुक्तमन्त्रः
द्यौस्ते॑ पृ॒ष्ठम्पृ॑थि॒वी स॒धस्थ॑मा॒त्मान्तरि॑ख्षꣳ समु॒द्रो योनि॒स्सूर्य॑स्ते॒ चख्षु॒र्वात॑ प्रा॒णश्च॒न्द्रमा॒श्श्रोत्र॒म्मासा᳚श्चार्धमा॒साश्च॒ पर्वा᳚ण्यृ॒तवोङ्गा॑नि सँव्वथ्स॒रो म॑हि॒मा ॥ [57]  


### मन्त्रः
द्यौस्ते॑ पृ॒ष्ठम् ।  
पृ॒थि॒वी स॒धस्थ᳚म् ।  
आ॒त्माऽन्तरि॑ख्षम् ।  
स॒मु॒द्रो योनिः॑ ।  
सूर्य॑स्ते॒ चख्षुः॑ ।  
वात॑ प्रा॒णः ।  
च॒न्द्रमा॒श्श्रोत्र᳚म् ।  
मासा᳚श् चार्धमा॒साश् च॒ पर्वा᳚णि ।  
ऋ॒तवोऽङ्गा॑नि ।  
स॒व्ँव॒थ्स॒रो म॑हि॒मा ॥ [57]  

#### टीका
1द्यौस्ते पृष्ठमिति ॥ सर्वात्मतया अश्वस्स्तूयते । पृष्ठमुपरिभागः । सधस्थं सहस्थानम् । 'सुपि स्थः' इति कः । 'सधमाधस्थयोः' इति सधादेशः ॥

इति भट्टभास्करमिश्रविरचिते ज्ञानयज्ञाख्ये यजुर्वेदभाष्ये पञ्चमकाण्डे सप्तमप्रश्ने पञ्चविंशोनुवाकः ॥  


## अनुवाकः २६

### संयुक्तमन्त्रः
अ॒ग्नि प॒शुरा॑सी॒त्तेना॑यजन्त॒ स ए॒तँल्लो॒कम॑जय॒द्यस्मि॑न्न॒ग्निस्स ते॑ लो॒कस्तञ्जे᳚ष्य॒स्यथाव॑ जिघ्र वा॒यु प॒शुरा॑सी॒त्तेना॑यजन्त॒ स ए॒तँल्लो॒कम॑जय॒द्यस्मि॑न्वा॒युस्स ते॑ लो॒कस्तस्मा᳚त्त्वा॒न्तरे᳚ष्यामि॒ यदि॒ नाव॒जिघ्र॑स्यादि॒त्य प॒शुरा॑सी॒त्तेना॑यजन्त॒ स ए॒तँल्लो॒कम॑जय॒द्यस्मि॑न्नादि॒त्यस्स ते॑ लो॒कस्तञ्जे᳚ष्यसि॒ यद्य॑व॒जिघ्र॑सि ॥ [58]  


### मन्त्रः
अ॒ग्नि प॒शुरा॑सीत् ।  
तेना॑यजन्त ।  
स ए॒तल्ँलो॒कम॑जय॒द् यस्मि॑न्न॒ग्निः ।  
स ते॑ लो॒कः ।  
तञ्जे᳚ष्यसि ।  
अथाव॑ जिघ्र ।  
वा॒यु प॒शुरा॑सीत् ।  
तेना॑यजन्त ।  
स ए॒तल्ँलो॒कम् अ॑जय॒द्, यस्मि॑न् वा॒युः ।  
स ते॑ लो॒कः ।  
तस्मा᳚त् त्वा॒ऽन्तरे᳚ष्यामि॒ , यदि॒ नाव॒जिघ्र॑सि ।  
आ॒दि॒त्य प॒शुरा॑सीत् ।  
तेना॑यजन्त ।  
स ए॒तल्ँलो॒कम॑जय॒द् यस्मि॑न्नादि॒त्यः ।   
स ते॑ लो॒कः ।  
तञ् जे᳚ष्यसि॒ यद्य् अ॑व॒जिघ्र॑सि ॥ [58]  

#### टीका
1 अथ यदुक्तमश्वमेधब्राह्मणे 'अग्निः पशुरासीदित्यवघ्रापयेत्' इति तमिमं मन्त्रमस्मिन् षड्विंशानुवाके पठति - अग्निः पशुरासीदिति ॥ हे अश्व अयं अग्निः देवः पुरा कस्मिंश्चित् जन्मनि त्वमिवाश्वमेधे यागहेतुश्चाश्वः पशुरासीत् । तेन अग्निरूपेण पशुना केचित् यजमाना अयजन्त । स च पशुरग्निर्देवो भूत्वा लोकं एतं अजयत् । यस्मिन् लोके सः अग्निः इदानीं तिष्ठति सः एव तवापि लोको भविष्यति, त्वं च तं लोकं जेप्यसि । अथैवं सति त्वमुत्सुकः सन् इदमुदकं जिघ्र । एवं वाव्यादित्यवाक्ययोरपि योज्यम् । वायुवाक्ये तु व्यतिरेकोपन्यासः - यदि उदकं नावजिघ्रसि तर्हि तस्मात् वायुलोकात् त्वां अन्तः एष्यामि त्वमन्तरितस्तस्माल्लोकाद्भ्रष्टो यथा भवसि तथा करिष्यामि । आदित्यवाक्ये तु अग्निवाक्यवदन्वयः - यद्युदकं अवजिघ्रसि तर्हि तमादित्यलोकं जेष्यसि ॥

इति माधवीये पञ्चमे सप्तमे षड्विंशोनुवाकः ॥
प्रपाठकः काण्डश्च समाप्तः ॥  
