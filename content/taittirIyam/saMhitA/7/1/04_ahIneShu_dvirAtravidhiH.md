+++
title = "०४ अहीनेषु द्विरात्रविधिः"

+++
+++(अहीनः = अहस्-समूह-साध्यः। चत्वारो द्विरात्राः व्युष्टिद्विरात्रा-ऽऽङ्गिरस-कपिवन-चैत्ररथ-नामानः । )+++  

## फलम्
अङ्गि॑रसो॒ वै स॒त्त्रम् आ॑सत+++(→उपवेशने)+++। ते सु॑व॒र्गल्ँ लो॒कम् आ॑यन् ।
तेषाꣳ॑ +++(जनद्वयम्)+++ ह॒विष्माꣳ॑श् च हवि॒ष्कृच् चा॑हीयेता॒म् ।
ताव् अ॑कामयेताम् - सुव॒र्गल्ँ लो॒कम् इ॑या॒वेति। ताव् ए॒तन् +++(आङ्गिरसम्)+++ द्वि॑रा॒त्रम् अ॑पश्यता॒म् ।  

तम् आह॑रता॒म्+++(→आरभेताम्)+++। तेना॑यजेता॒म्। ततो॒ वै तौ सु॑व॒र्गल्ँ लो॒कमै॑ताम्।  
य ए॒वव्ँ वि॒द्वान् द्वि॑रा॒त्रेण॒ यज॑ते, सुव॒र्गम् ए॒व लो॒कम् ए॑ति।  
तावैता॒म् पूर्वे॒णाऽह्नाऽग॑च्छता॒म् उत्त॑रेण।  

## विधानम्
+++(आङ्गीरसः = (ज्योष्टोमः, सर्वस्तोमो ऽतिरात्रः)।)+++

अ॒भि॒प्ल॒वᳶ +++(षडहस्याद्यमहः)+++ पूर्व॒म् अह॑र् भवति॒, गति॒र् +++(अष्टमोतिरात्रविशेषः)+++ उत्त॑रम् ।  

+++(त्रिवृदादि-स्तोम-चतुष्टयवान्)+++ ज्योति॑ष्टोमो ऽग्निष्टो॒मᳶ+++(→अग्निष्टोमसामान्तं)+++ पूर्व॒म् अह॑र् भवति। तेज॒स् तेनाव॑ रुन्धे+++(=लभते)+++।  
सर्व॑स्तोमो ऽतिरा॒त्र उत्त॑रम्, सर्व॒स्याऽऽप्त्यै॒ सर्व॒स्याव॑रुध्यै ।  

गाय॒त्रम् पूर्वे ऽह॒न्थ् साम॑ भवति। तेजो॒ वै गा॑य॒त्री। गा॑य॒त्री ब्र॑ह्मवर्च॒सम्। तेज॑ ए॒व ब्र॑ह्मवर्च॒सम् अत्मन् ध॑त्ते।

त्रैष्टु॑भ॒म् उत्त॑रे। ओजो॒ वै वी॒र्य॑म्। त्रि॒ष्टुग्+++(भ्)+++ ओज॑ ए॒व। वी॒र्य॑म् आ॒त्मन् ध॑त्ते।

र॒थ॒न्त॒रम् पूर्वेऽह॒न्थ् साम॑ भवति ।  
इ॒यव्ँ वै र॑थन्त॒रम्। अ॒स्याम् ए॒व प्रति॑ तिष्ठति।

बृ॒हदुत्त॑रे। असौ वै बृ॒हद्। अ॒मुष्या॑म् ए॒व प्रति॑ तिष्ठति।

तद् आ॑हु॒ᳶ- क्व॑ जग॑ती चानु॒ष्टुप् चेति॑ ।  
वैखान॒सम् पूर्वे ऽह॒न्थ् साम॑ भवति ।  
+++(बार्हतं साम वैखानसं भवति। बृहती-चतुर्-अभ्यासात् षट्-त्रिंशद्-अक्षरा ३६ = ९*४ । तत्र १२x३ जगत्यो भवन्ति ।)+++
तेन॒ जग॑त्यै॒ नैति॑ +++(हानिम्)+++ ।  
षोड॒श्य् उत्त॑रे॒ +++(यत्र द्वे चानुष्टुभौ)+++। तेना॑नु॒ष्टुभः॑ +++(नैति हानिम्)+++ ।

## कालसूचना
अथा॑हु॒र्- यथ् स॑मा॒ने᳚ ऽर्धमा॒से स्याता॑म् +++(द्वे अप्यहनी)+++,
अ॒न्य॒त॒रस्याह्नो॑ वी॒र्य॑म् अनु॑ पद्येत+++(=प्रसज्येत)+++ +++(- एकम् एवाहस् स्यादिति यावत्)+++।  
इत्य् अ॑मावा॒स्या॑या॒म् पूर्व॒म् अह॑र् भवति, उत्त॑रस्मि॒न्न् उत्त॑रम् ।  
नानै॒व् आर्ध॑मा॒सयो᳚र् भवतः। नाना॑वीर्ये भवतः ।

ह॒विष्म॑न्-निधन॒म्+++(=स्तोमः)+++ पूर्व॒म् अह॑र् भवति।  
हवि॒ष्-कृन्-नि॑धन॒म् उत्त॑र॒म् +++(अहः स्वस्य)+++ प्रति॑ष्ठित्यै +++(द्रष्टृभ्यां संबन्धेन?)+++ ॥ [13] ]
