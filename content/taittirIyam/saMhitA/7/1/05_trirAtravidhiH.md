+++
title = "०५ त्रिरात्रविधिः"

+++
+++(गर्गत्रिरात्रः अश्वमेधः वैदत्रिरात्रः छन्दोमनपवमानः पराक इति पञ्च त्रिरात्राः । तत्र प्रथमं गर्गत्रिरात्र आरभ्यते। गार्गत्रिरात्रः = (अग्निष्ठोमः, उक्थ्यः, अतिरात्रः)। गोदाने विशेषः।)+++  

## सृष्टिकथा
आपो॒ वा इ॒दम् अग्रे॑ सलि॒लम् आ॑सी॒त् ।  
तस्मि॑न् प्र॒जाप॑तिर् वा॒युर् भू॒त्वा ऽच॑रत्।  
स इ॒माम् +++(पृथिवीं)+++ अ॑पश्यत्।
ताव्ँ व॑रा॒हो भू॒त्वा ऽह॑रत् ।  
ताव्ँ वि॒श्वक॑र्मा भू॒त्वा व्य॑मार्ट्+++(=विस्तारितवान्)+++ ।  
सा ऽप्र॑थत+++(=विस्तीर्णाऽभवत्)+++। सा पृ॑थि॒व्य् अ॑भवत्। तत्पृ॑थि॒व्यै पृ॑थिवि॒त्वम् ।

तस्या॑म् अश्राम्यत् प्र॒जाप॑तिः ।  
स दे॒वान् अ॑सृजत, वसू᳚न् रु॒द्रान् आ॑दि॒त्यान् ।  
ते दे॒वाᳶ प्र॒जाप॑तिम् अब्रुवन्- प्र जा॑यामहा॒ इति [14] ।  
सो᳚ऽब्रवीत्- यथा॒हय्ँ यु॒ष्माꣳस् तप॒सासृ॑ख्षि, ए॒वन् तप॑सि प्र॒जन॑नम् इच्छध्व॒म् इति॑ ।

### गोसृष्टिः
तेभ्यो॒ +++(औपासनाख्यम्)+++ ऽग्निम् +++(तप)+++आ॒यत॑न॒म् प्राय॑च्छद्-
"एतेना॒यत॑नेन श्राम्यत" इति।  
ते᳚ऽग्निना॒ ऽऽयत॑नेना ऽश्राम्य॒न्।  
ते स॑व्ँवथ्स॒र एका॒ङ् गाम् अ॑सृजन्त ।  

ताव्ँ वसु॑भ्यᳶ प्राय॑च्छन्न्-  
ए॒ताꣳ र॑ख्षध्व॒म् इति॑ ।  
ताव्ँ वस॑वो अ॑रख्षन्त।  
सा वसु॑भ्यᳶ प्राजा॑यत -  
त्रीणि॑ च श॒तानि॒ त्रय॑स्त्रिꣳशत॒ञ् च +++(३३३)+++।

ताव्ँ रु॒द्रेभ्य॑ᳶ प्राय॑च्छन्न् -  
ए॒ताꣳ र॑ख्षध्व॒म् इति॑ ।  
तां रु॒द्रा अ॑रख्षन्त।  
सा रु॒द्रेभ्य॑ प्राजा॑यत -  
त्रीणि॑ च श॒तानि॒ त्रय॑स्त्रिꣳशत॒ञ् च +++(३३३)+++।

ताव्ँ आदि॒त्येभ्य॒ᳶ प्राय॑च्छन्न् -  
ए॒ताꣳ र॑ख्षध्व॒म् इति॑ ।  
ताम् आ॑दि॒त्या अ॑रख्षन्त।  
सा ऽऽदि॒त्येभ्य॒ᳶ प्राजा॑यत -  
त्रीणि॑ च श॒तानि॒ त्रय॑स्त्रिꣳशत॒ञ् च +++(३३३)+++।

+++(एवं वसुरुद्रादित्यानां संभूय एकोनसहस्रं गावोऽभवन् ।)+++  
अथ॒ सैव स॑हस्रत॒म्य् अ॑भवत् ।

## त्रिरात्रयाग-कलनम्
ते दे॒वाᳶ प्र॒जाप॑तिम् अब्रुवन् - स॒हस्रे॑ण नो याज॒येति।  

सो᳚ ऽग्निष्टो॒मेन॒ वसू॑न् अयाजयत्। त इ॒मल्ँ लो॒कम् अ॑जयन् ।  
तच् +++(३३३-गोधनं)+++ चा॑ददुः +++(दक्षिणाम्)+++।  

स उ॒क्थ्ये॑न रु॒द्रान् अ॑याजयत् । ते᳚ऽन्तरि॑ख्षम् अजयन्। तच् +++(३३३-गोधनं)+++ चा॑ददुः।

सो॑ ऽतिरा॒त्रेणा॑ऽऽदि॒त्यान् अ॑याजयत्। ते॑ऽमुल्ँ लो॒कम् अ॑जय॒न्। तच् +++(३३३-गोधनं)+++ चा॑ददुः।

### मध्यम-दिन-विशेषः
तद् अ॒न्तरि॑ख्षम् व्यवै᳚र्यत+++(→विशीर्णम् अधो ऽपतत्)+++।
तस्मा᳚द् रु॒द्रा घातु॑काः। अ॒ना॒य॒त॒ना हि तस्मा॑द् आहुः।  

शिथि॒लव्ँ वै म॑ध्य॒मम् अह॑स् त्रिरा॒त्रस्य॒, +++(यतो)+++ वि हि तद् अ॒वैर्यत+++(→विशीर्णमभवत् फलस्य विशीर्णत्वात्)+++ ।  
+++(अतस्)+++ त्रैष्टु॑भम् मध्य॒मस्याऽह्न॒ +++(होतृकृतहवनम्)+++ आज्य॑म् भवति ।

स॒य्ँयाना॑नि सू॒क्तानि॑ शꣳसति +++(तेषां महत्त्वात्)+++।
षोड॒शिनꣳ॑ +++(शस्त्रं)+++ शꣳस॒त्य् अह्नः॑, धृत्या॒ अशि॑थिलम्-भावाय।

### उपसंहारः
तस्मा᳚त् त्रिरा॒त्रस्या᳚ग्निष्टो॒म ए॒व प्र॑थ॒ममह॑स् स्यात्, अथो॒क्थ्यो ऽथा॑तिरा॒त्रः, ए॒षाल्ँ लो॒काना॒व्ँ विधृ॑॑त्यै ।  
त्रीणि॑त्रीणि श॒तान्य् अ॑नूचीना॒हम्+++(=??)+++ अव्य॑वच्छिन्नानि ददाति, ए॒षाल्ँ लो॒काना॒मनु॒ सन्त॑त्यै।  
द॒शत॒न्+++(=दशवर्तम्)+++ न विच्छि॑न्द्याद्, वि॒राज॒न् नेद् वि॑च्छि॒नदा॒नीति॑  । +++(नाम दशभ्यो न्यूनं न दद्यात्।)+++

अथ॒ या स॑हस्रत॒म्यासी॒त् +++(गौः)+++, तस्या॒म् इन्द्र॑श् च॒ विष्णु॑श् च॒ व्याय॑च्छेताम् +++("ममेयम्" इति)+++।  
स इन्द्रो॑ऽमन्यत- "अ॒नया॒ वा इ॒दव्ँ विष्णु॑स् स॒हस्र॑व्ँ वर्ख्ष्यत+++(=वर्जयेत्→ वशीकरोति)+++" इति॒। तस्या॑म् +++(भागौ)+++ अकल्पेता॒म् ।  
द्विभा॑ग॒+++(य्)+++ इन्द्रः॑, तृती॑ये॒  विष्णुः॑ +++(व्यवस्थितः)+++।  
तद्वा ए॒षा ऽभ्यनू᳚च्यते, "उ॒भा जि॑ग्यथु॒र्" इति॑ +++(ऋक्)+++।  
ताव्ँ वा ए॒ताम् अ॑च्छावा॒क ए॒व शꣳ॑सति ।  

## सहस्रतमीविचारः
अथ॒ या स॑हस्रत॒मी सा होत्रे॒ देयेति॒ होता॑र॒व्ँ वा अ॒भ्यति॑रिच्यते।
यद् अ॑ति॒रिच्य॑ते होता, ऽना᳚प्तस्यापयि॒ता ।

अथा॑हुर् उन्ने॒त्रे देयेति॑।  
अति॑रिक्ता॒ वा ए॒षा स॒हस्र॒स्याति॑रिक्त उन्ने॒तर्त्विजा᳚म्।

अथा॑हु॒स् - सर्वे᳚भ्यस् सद॒स्ये᳚भ्यो॒ देयेति॑ ।

अथा॑हुर् - उदा॒कृत्या॒+++(=उत्सर्जनार्हा)+++ सा +++(स्वामिरहिता स्वतन्त्रा)+++ वश॑ञ् चरे॒द् इति॑ ।

अथा॑हुर् - ब्र॒ह्मणे॑ चा॒ग्नीधे॑ च॒ देयेति॑ [19],
द्विभा॑गम्ब्र॒ह्मणे॒ तृती॑यम॒ग्नीधे᳚,  
+++(यत)+++ ऐ॒न्द्रो वै ब्र॒ह्मा,  वै॒ष्ण॒वो᳚ऽग्नीत्,
यथै॒व ताव् अक॑ल्पेता॒मिति॑ ।

अथा॑हु॒र्- या क॑ल्या॒णी ब॑हुरू॒पा सा देयेेति॑,  
अथा॑हु॒र्- या द्वि॑रू॒पोभ॒यत॑-एनी॒+++(=शुक्ला)+++ सा देयेति॑,  
+++(अन्यासां गवाम्)+++ स॒हस्र॑स्य॒ परि॑गृहीत्यै ।

## फलम्
तद्वा ए॒तथ् +++(कर्म)+++ स॒हस्र॒स्याऽय॑नम्+++(→लाभहेतुः)+++।  
स॒हस्रꣵ॑ स्तो॒त्रीयाः᳚ +++(नवत्यधिकशतमग्निष्टोमस्य, त्रिपञ्चाशदधिकं शतद्वयमुक्थ्यस्य, द्विचत्वारिंशदधिकानि चत्वारि शतान्यतिरात्रस्य, शेषं वैकृतं पञ्चदशाधिकं शतं च द्विरात्रे दर्शितम् ।)+++,  
स॒हस्र॒न् दख्षि॑णाः,  
स॒हस्र॑-सम्मितस् सुव॒र्गो लो॒कः, सु॑व॒र्गस्य॑ लो॒कस्या॒भिजि॑त्यै ॥ [20]
