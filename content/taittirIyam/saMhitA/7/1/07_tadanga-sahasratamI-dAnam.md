+++
title = "०७ तदङ्ग-सहस्रतमी-दानम्"

+++
## अभिमन्त्रणम्
स॒ह॒स्र॒त॒म्या॑ वै यज॑मानस् सुव॒र्गल्ँ लो॒कम् ए॑ति ,
सैनꣳ॑ सुव॒र्गल्ँ लो॒कङ् ग॑मयति ।
+++(उदीचीं नीयमानाम् अनुमन्त्रयते-)+++ "सा मा॑ सुव॒र्गल्ँ लो॒कङ् ग॑म॒ये"त्य् आ॑ह , सुव॒र्गमे॒वैन॑ल्ँलो॒कङ्ग॑मयति ।  

"सा मा॒ सर्वा॒न् +++(इन्द्रादीनां)+++ पुण्या᳚ल्ँ लो॒कान् ग॑मये"त्य् आ॑ह॒ , सर्वा॑न् ए॒वैन॒म् पुण्या᳚ल्ँ  लो॒कान् ग॑मयति ।

"सा मा॒ +++(लोकेऽस्मिन्)+++ प्र॒ति॒ष्ठाङ् ग॑मय ।  
प्र॒जया॑ प॒शुभि॑स् स॒ह पुन॒र् मा वि॑शताद् र॒यिर्" इति॑ ,
प्र॒जयै॒वैन॑म् प॒शुभी॑ र॒य्याम् प्रति॑ ष्ठापयति ।  
प्र॒जावा᳚न् पशु॒मान् र॑यि॒मान्भ॑वति, य ए॒वव्ँवेद॑ ।

## दानम्
ताम॒ग्नीधे॑ वा , ब्र॒ह्मणे॑ वा , होत्रे॑ वोद्गा॒त्रे वा᳚ध्व॒र्यवे॑ वा दद्यात् ।  
स॒हस्र॑म् अस्य॒ सा द॒त्ता भ॑वति ।

## प्रतिग्रहणम्
स॒हस्र॑म् अस्य॒ प्रति॑गृहीतम् भवति॒ ,
यस् ताम् अवि॑द्वान् प्र॒ति॒गृ॒ह्णाति॑ ।[30]
+++(तस्मादेवं विदित्वा)+++ ताम् प्रति॑ गृह्णीयात् -  
"एका॑सि॒ न स॒हस्र᳚म् । एका᳚न्त्वा भू॒ताम्प्रति॑ गृह्णामि॒ , न स॒हस्र᳚म् ।  
एका॑ मा भू॒ताऽऽवि॑श॒ , मा स॒हस्र᳚म्" इति॑ ।  
एका॑म् ए॒वैना᳚म् भू॒ताम् प्रति॑ गृह्णाति , न स॒हस्र॒य्ँ य ए॒वव्ँ वेद॑ ।

"स्यो॒नासि॑ सु॒षदा॑ सु॒शेवा᳚+++(=सुफला)+++।  
स्यो॒ना मा वि॑श, सु॒षदा॒ मा वि॑श , सु॒शेवा॒ मा वि॑श" +इत्या॑ह।[31]  
स्यो॒नैवैनꣳ॑ सु॒षदा॑ सु॒शेवा॑ भू॒ताऽऽवि॑शति, नैनꣳ॑ हिनस्ति ।

## उत्सर्गदिक्
ब्रह्मवा॒दिनो॑ वदन्ति - "स॒हस्र॑ꣳ सहस्रत॒म्य् अन्वे॒ती३, +++(उत)+++ स॑हस्रत॒मीꣳ स॒हस्रा३म्?" इति॑ ।
+++('विचार्यमाणानाम्' इति प्लुतः ।)+++  
यत्+++(=यदि)+++ प्राची॑म् उथ्सृ॒जेत् , स॒हस्रꣳ॑ सहस्रत॒म्य् अन्वि॑यात् । स॒हस्र॑म् अप्रज्ञा॒त्रꣳ+++(=प्रज्ञानरहितं)+++ सु॑व॒र्गल्ँ लो॒कन् न प्र जा॑नीयात् ।  
प्र॒तीची॒म् उथ्सृ॑जति । ताꣳ स॒हस्र॒मनु॑ प॒र्याव॑र्तते । सा प्र॑जान॒ती सु॑व॒र्गल्ँ लो॒कम् ए॑ति ।

यज॑मानम् अ॒भ्य् उथ्सृ॑जति ,
ख्षि॒प्रे +++(काले)+++ स॒हस्र॒म् प्र जा॑यते ।

उ॒त्त॒मा नी॒यते᳚ , +++(पश्चात् सर्वास्ता नीयन्ते,)+++ प्रथ॒मा दे॒वान् ग॑च्छति +++(यजमानमपि गृहीत्वा)+++ ॥ [32]
