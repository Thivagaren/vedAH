---
title:  ०२,
unicode_script: devanagari
---


## मन्त्रः
जा॒मि वा ए॒तत्कु॑र्वन्ति ।  
###  टीका
1 जामि वा इत्यादि ॥ दशपेयमधिकृत्योच्यते ।  
## मन्त्रः
यथ्स॒द्यो दी॒ख्षय॑न्ति स॒द्यस्सोम॑ङ्क्री॒णन्ति॑ ।  
पु॒ण्ड॒रि॒स्र॒जाम्प्रय॑च्छ॒त्यजा॑मित्वाय ।  

###  टीका
यत् सद्यः समान एकस्मिन्नहनि दीक्षयन्ति सोमं च क्रीणन्ति अध्वर्यवः एतज्जामि पुनरुक्तमिव आलस्यजननं कुर्वन्ति । तत्परिहारार्थं मध्ये अपोदीक्षायाः स्थाने पुण्डरिस्रजां पुण्डरीकस्रजं द्वादशपुण्डरीकां यजमानाय प्रयच्छति यजमानशरीरे प्रमुञ्चति । तेनास्य जामित्वं निवर्तते ।  
## मन्त्रः
अङ्गि॑रसस्सुव॒र्गल्ँ लो॒कय्ँ यन्तः॑ ।  
अ॒फ्सु दी᳚ख्षात॒पसी॒ प्रावे॑शयन्न् ।  
तत्पु॒ण्डरी॑कमभवत् ।  

## मूलम्
यत्पु॑ण्डरिस्र॒जाम्प्र॒यच्छ॑ति ।
सा॒ख्षादे॒व दी᳚ख्षात॒पसी॒ अव॑रुन्धे ।  
### मन्त्रः
यत्पु॑ण्डरिस्र॒जाम्प्र॒यच्छ॑ति सा॒ख्षादे॒व दी᳚ख्षात॒पसी॒ अव॑रुन्धे ।  

###  टीका
अङ्गिरस इत्यादि । गतम् ॥
## मन्त्रः
द॒शभि॑र्वथ्सत॒रैस्सोम॑ङ्क्रीणाति ।  
दशा᳚ख्षरा वि॒राट् ॥3॥  
अन्न॑व्ँवि॒राट् ।  
वि॒राजै॒वान्नाद्य॒मव॑रुन्धे ।  
###  टीका
2 दशभिरित्यादि ॥ पूर्वमेव क्रीतं पुरोहितगृहे निहितं सोमं विक्रयिणे प्रदाय दशभिर्वत्सतरैः क्रीणाति ।  
द्वितीयं वयः प्राप्ताः वत्सा वत्सतराः । 'वत्सोक्षाश्व'इति ष्टरच् । गतमन्यत् ।  
## मन्त्रः
मु॒ष्क॒रा भ॑वन्ति सेन्द्र॒त्वाय॑ ।  

###  टीका
मुष्करा इति । मुष्कवन्तः वृषणवन्तो महावीर्याः एकहायनाः ॥
## मन्त्रः
द॒श॒पेयो॑ भवति ।  
अ॒न्नाद्य॒स्याव॑रुद्ध्यै ।  
###  टीका
3 दशपेय इति ॥ एकैकस्मिन् चमसे दशदश ब्राह्मणा यस्मिन् सोमं पिबन्ति स दशपेयः । अधिकरणे यत् । कृदुत्तरपदप्रकृतिस्वरत्वम् । सप्तपर्णादिवत् वीप्सानिवृत्त्वर्थविशेषलाभः । विराट्संङ्ख्यान्वयादन्नाद्यलाभः ॥
## मन्त्रः
श॒तम्ब्रा᳚ह्म॒णाᳶ पि॑बन्ति ।  
श॒तायु॒ᳶ पुरु॑षश्श॒तेन्द्रि॑यः ।  
आयु॑ष्ये॒वेन्द्रि॒ये प्रति॑तिष्ठति ।  
###  टीका
4 शतमिति ॥ ब्राह्मणग्रहणमवशिष्टपरिग्रहार्थं षोडशभिः ऋत्विग्भिः सहान्ये चतुरशीतिः ॥
## मन्त्रः
स॒प्त॒द॒शꣵ स्तो॒त्रम्भ॑वति ।  
स॒प्त॒द॒शᳶ प्र॒जाप॑तिः ॥4॥  
प्र॒जाप॑ते॒राप्त्यै᳚ ।  
###  टीका
5 सप्तदशमिति ॥ सप्तदशस्तोत्रीयः सर्वस्तोमो भवति । सप्तदशः प्रजापतिः (षोडशभिर्विकारैः सदस्यश्च) सप्तदशाक्षरत्वात् ॥
## मन्त्रः
प्रा॒का॒शाव॑ध्व॒र्यवे॑ ददाति ।  
प्र॒का॒शमे॒वैन॑ङ्गमयति ।  

###  टीका
6 प्राकाशौ आदर्शौ आदर्शेन प्रकाशं गमयत्येनम् ॥ आदर्शं हि प्राप्यं सर्वं प्रकाशयति इति ।  
## मन्त्रः
स्रज॑मुद्गा॒त्रे +++(ददाति)+++।  
###  टीका
स्रजं हिरण्यमालाम् ।  
## मन्त्रः

व्ये॑वास्मै॑ वासयति ।  
###  टीका
इयमस्मै विवासयति व्युष्टिं करोति । यद्वा - सामर्थ्यादस्य श्रीर्व्युच्छति हिरण्यलाभात् । रुक्मं रुचकं, हिरण्यमिति केचित् ।  
## मन्त्रः
रु॒क्मꣳ होत्रे᳚ +++(ददाति)+++।  
आ॒दि॒त्यमे॒वास्मा॒ उन्न॑यति ।  
###  टीका
अस्मै आदित्यमुन्नयति उत्कृष्टोदयं करोति । अवितथोदयमभीष्टसंपत्त्या करोति ।  
## मन्त्रः
अश्व॑म्प्रस्तोतृप्रतिह॒र्तृभ्या᳚म् +++(ददाति)+++।  
प्रा॒जा॒प॒त्यो वा अश्वः॑ ।  
प्र॒जाप॑ते॒राप्त्यै᳚ ॥5॥  
###  टीका
गतं परम् ।  
## मन्त्रः
द्वाद॑श पष्ठौ॒हीर्ब्र॒ह्मणे᳚ ।
आयु॑रे॒वाव॑रुन्धे ।
###  टीका
पष्ठौही चतुर्वर्षा स्त्रीगवी । 'वहश्च'इति ण्विः । 'वाहः'इति ङीष् ऊठ्च । 'एत्येधत्यूठ्सु'इति वृद्धिः । तासां तरुणत्वादायुर्लाभः ।  
## मन्त्रः
व॒शाम्मै᳚त्रावरु॒णाय॑ ।
रा॒ष्ट्रमे॒व व॒श्य॑कः ।
###  टीका
वशा वन्ध्या राष्ट्रं वशि वश्यं करोति । वशाया वश्यत्वात् ।

## मन्त्रः
ऋ॒ष॒भम्ब्रा᳚ह्मणाच्छ॒ꣳ॒सिने᳚ +++(ददाति)+++।
रा॒ष्ट्रमे॒वेन्द्रि॑या॒व्य॑कः ।
###  टीका

ऋषभः । खेलनगतिस्सेक्ता । राष्ट्रमिन्द्रियवत्करोति ।  
## मन्त्रः
वास॑सी नेष्टापो॒तृभ्या᳚म् +++(ददाति)+++।
प॒वित्रे॑ ए॒वास्यै॒ते ।
###  टीका
पवित्रे इति । अस्यैव यजमानस्य एते पवित्रे सोमदशापवित्रस्थानीये भवतः ।  
## मन्त्रः
स्थूरि॑ यवाचि॒तम॑च्छावा॒काय॑ +++(ददाति)+++।
###  टीका
स्थूरि यवाचितमिति । स्थूरिः पृष्ठवाहकः तत्साधर्म्यादेकगोयुक्तं शकटमुच्यते । तत् यवाचितं यवभारसहितम् ।
## मन्त्रः
अ॒न्त॒त ए॒व वरु॑ण॒मव॑यजते ॥6॥  

###  टीका

वरुणमन्ततः अवयजते । निवर्तयति । यवसम्बन्धित्वान् वरुणस्य 'अनड्वान् अनोवहनसमर्थः, व्रीह्यादेर्वोढा ।  
## मन्त्रः
अ॒न॒ड्वाह॑म॒ग्नीधे᳚ +++(ददाति)+++।
वह्नि॒र्वा अ॑न॒ड्वान् ।
वह्नि॑र॒ग्नीत् ।
वह्नि॑नै॒व वह्नि॑ य॒ज्ञस्याव॑रुन्धे ।
###  टीका
अग्नीत् यज्ञस्य । ततश्च(वोढ्रा) वोढुर्योगाद्यज्ञस्य लाभाद्यर्थं भवति ॥
## मन्त्रः
इन्द्र॑स्य सुषुवा॒णस्य॑ त्रे॒धेन्द्रि॒यव्ँ वी॒र्य॑म्परा॑ऽपतत् ।  
भृगु॒स्तृती॑यमभवत् ।  
श्रा॒य॒न्तीय॒न्तृती॑यम् ।  
सर॑स्वती॒ तृती॑यम् ।  
भा॒र्ग॒वो होता॑ भवति ।  
###  टीका
7 इन्द्रस्येत्यादि ॥ अनेनेष्ट्वा ईश्वरसंपन्नस्येन्द्रस्य इन्द्रियं वीर्यं च त्रेधा पराऽपतत् भृगुः ।  
## मन्त्रः
श्रा॒य॒न्तीय॑म् ब्रह्मसा॒मम्भ॑वति ।  
वा॒र॒व॒न्तीय॑मग्निष्टोमसा॒मम् +++(भवति)+++।  
सा॒र॒स्व॒तीर॒पो गृ॑ह्णाति ।  
इ॒न्द्रि॒यस्य॑ वी॒र्य॑स्याव॑रुद्ध्यै ।  
###  टीका
श्रायन्तिशब्दोऽस्मिन्नस्तीति श्रायन्तीयं साम । 'मतौच्छस्सूक्तसाम्नोः'इति छः । सः श्रयति न पतति ।  

## मन्त्रः
श्रा॒य॒न्तीय॑म्ब्रह्मसा॒मम्भ॑वति ।  
इ॒न्द्रि॒यमे॒वास्मि॑न्वी॒र्यꣵ॑ श्रयति ।  
###  टीका
वारवन्तीयं 'अश्वं नत्वा वा वारवन्तम्' इत्यस्यामृचि कर्तव्यम् । पूर्ववच्छः ।
## मन्त्रः
वा॒र॒व॒न्तीय॑मग्निष्टोमसा॒मम् +++(भवति)+++।  
इ॒न्द्रि॒यमे॒वास्मि॑न्वी॒र्य॑व्ँवारयति ॥7॥  
###  टीका

अग्निष्टोमसामम् । पूर्ववदम् समासान्तः । दशपेयोऽयं अग्निष्टोमसंस्थः । येन सन्तिष्ठते तदग्निष्टोमः । इन्द्रियादिकमस्मिन् वारयति यथा न परापतति तथा ततो निवार्य अस्मिन् स्थापयति ॥

इति अष्टमे द्वितोयोऽनुवाकः ॥  
