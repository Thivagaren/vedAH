---
title:  ०७,
unicode_script: devanagari
---

## मन्त्रः
अ॒ग्नि॒ष्टो॒ममग्र॒ आह॑रति ।
य॒ज्ञ॒मु॒खव्ँ वा अ॑ग्निष्टो॒मः ।
### टीका
1 अग्निष्टोममग्र इत्यादि ॥ अग्रे आदौ राजसूयस्य अग्निष्टोमं पवित्राख्यं आहरति ।

## मन्त्रः
य॒ज्ञ॒मु॒खमे॒वारभ्य॑ स॒वमाक्र॑मते ।

### टीका
यज्ञामुखं हि अग्निष्टोमः । तस्माद्यज्ञमुखमेवारभ्य राजसूयमाक्रमते अधितिष्ठति मुखमेवाक्रम्य सर्वं करोति ॥

## मन्त्रः
अथै॒षो॑ऽभिषेच॒नीय॑श्चतुस्त्रि॒ꣳ॒शप॑वमानो भवति ।

### टीका

2 अथेत्यादि ॥ अथाभिषेचनीयः उक्थ्याख्यश्चतुस्त्रिंशपवमानो भवति । अथेत्यहरानन्तर्यं द्योतयति । चतुस्त्रिंशस्तोत्रीयस्तोमश्चतुस्त्रिंशः । तादृशपवमान एष इति अवयवद्वारेण अवयवी स्तूयते ।
## मूलम्
त्रय॑स्त्रिꣳश॒द्वै दे॒वताः᳚ ।
ता ए॒वाप्नो॑ति ।
प्र॒जाप॑तिश्चतुस्त्रि॒ꣳ॒शः ।
तमे॒वाप्नो॑ति ।
## मन्त्रः
त्रय॑स्त्रिꣳश॒द्वै दे॒वता॒स् ता ए॒वाप्नो॑ति ।  
प्र॒जाप॑तिश्चतुस्त्रि॒ꣳ॒शस् तमे॒वाप्नो॑ति ।
### टीका
त्रयस्त्रिंशदित्यादि । गतम् ॥

## मन्त्रः
स॒ꣳ॒श॒र ए॒ष स्तोमा॑ना॒मय॑थापूर्वम् ।

### टीका

3 संशर इति ॥ संशरणं सशरः । 'ऋदोरप्'थाथादिना उत्तरपदान्तोदात्तत्वम् । स्तोमानामेष संशरः शीर्णता संभूयविनाशः यत् स्तोमास्सर्वेऽपि अयथापूर्वं भवन्ति । यथा पूर्वस्तोमः तथा उतरे न भवन्ति ।
## मन्त्रः
यद्विष॑मा॒स्स्तोमाः᳚ ॥27॥  

### टीका
किमुक्तं भवतीत्याह - विषमा इति । बहिष्पवमाने चतुस्त्रिंशः, माध्यंदिनादयः पञ्चदशादय एव स्युरिति । यद्वा पूर्वं प्रकृतौ स्तोमानां साम्यं दृष्टं,तदतिक्रमणे यत् स्तोमा विषमाः स्युः एष संशरः स्तोमानामिति ।
## मूलम्
ए॒तावा॒न् वै य॒ज्ञः ।
यावा॒न्पव॑मानाः ।
अ॒न्त॒श्श्लेष॑ण॒न्त्वा अ॒न्यत् ।
यथ्स॒माᳶ पव॑मानाः ।
तेनाऽसꣳ॑शरः ।
तेन॑ यथापू॒र्वम् ।
## मन्त्रः
ए॒तावा॒न् वै य॒ज्ञो यावा॒न्पव॑मानाः ।
अ॒न्त॒श्श्लेष॑ण॒न्त्वा अ॒न्यद् यथ्स॒माᳶ पव॑मानाः ।
तेनाऽसꣳ॑शरः ।
तेन॑ यथापू॒र्वम् ।
### टीका
ननु संशीर्णता संभूय स्तोमानां भवतु, का क्षतिर्यज्ञस्येत्याह - एतावानित्यादि । पवमाना एव यज्ञः, पवमानव्यतिरिक्तं सर्वं तु अन्तश्श्लेषणमेव यद्दार्ढ्यार्थं भित्त्यादावन्तर्निधीयते तदन्तश्लेषणम् ।

तस्मात् सर्वपवमानसाम्येन संशराभावः । यथापूर्वमेव च कृतं भवति ॥

## मन्त्रः
आ॒त्मनै॒वाग्नि॑ष्टो॒मेन॒र्ध्नोति॑ ।  
आ॒त्मना॒ पुण्यो॑ भवति ।  
### टीका

4 आत्मनैवेत्यादि ॥ आत्मा अग्निष्टोमसाम तस्मात् तत्संस्थेन यागेन आत्मस्थानीयेन स्वयमृध्नोति । किंच आत्मस्थानीयेन तेन पुण्यश्च स्वयं भवति । 'प्रकृत्यादिभ्यः'इति तृतीया ।
## मन्त्रः
प्र॒जा वा उ॒क्थानि॑ ।  
प॒शव॑ उ॒क्थानि॑ ।  
यदु॒क्थ्यो॑ भव॒त्यनु॒ सन्त॑त्त्यै ॥28॥  

### टीका

अथ प्रजाः पशवश्च उक्थानि शस्त्रविशेषः । तत्संस्थ उक्थ्यः प्रजापशुस्थानीयः यस्मात् द्वितीयमहर्भवति तदनु संतत्यै अनुक्रमेण संतानसमृद्ध्यै भवति ॥


इति अष्टमे सप्तमोऽनुवाकः ॥  
