---
title:  ०३,
unicode_script: devanagari
---
### मन्त्रः
प्र॒जाप॑तिरकामयत॒ प्रजा॑ये॒येति॑ ।

#### टीका
1 प्रजापतिरित्यादि ॥ प्रजायेय प्रभूतस्स्यां इत्यकामयत ।
### मन्त्रः
स तपो॑ऽतप्यत ।

#### टीका
स तप्त्वा त्रिवृतं स्तोममसृजत ।
### मन्त्रः
स त्रि॒वृत॒ꣵ॒ स्तोम॑मसृजत ।
तम्प॑ञ्चद॒शस्स्तोमो॑ मध्य॒त उद॑तृणत् ।

#### टीका
अथ तं त्रिवृतं पञ्चदशस्तोमो मध्यत उदतृणत् मध्ये उद्भिद्यानुप्राविशत् । प्रथमं प्रजापतेस्तपस्विनस्तावत्त्रिवृदाविरभूत्, पुनरपि तपोबलात्स एव त्रिवृत् पञ्चदशेनाविर्भूतेन मध्यत उत्तृण्णमहापरिणाम (त्रिंशत्) चतुर्विशत्यवयवः संजातः ।
### मन्त्रः
तौ पू᳚र्वप॒ख्षश्चा॑परप॒ख्षश्चा॑भवताम् ।

#### टीका
अथ तथा एकीभूतौ द्वेधा भूत्वा द्वादशावयवौ (पञ्चदशावयवौ) पूर्वपक्षावपरपक्षावभवताम् ।
## मूलम्
पू॒र्व॒प॒ख्षन्दे॒वा अन्वसृ॑ज्यन्त ।
अ॒प॒र॒प॒ख्षमन्वसु॑राः ।

### मन्त्रः
पू॒र्व॒प॒ख्षन्दे॒वा अन्वसृ॑ज्यन्त , अपरप॒ख्षमन्वसु॑राः ।
#### टीका
तत्र पूर्वपक्षं प्रादुर्भूतमनु देवा असृज्यन्त, अपरपक्षमन्वसुरा असृज्यन्त ।
### मन्त्रः
ततो॑ दे॒वा अभ॑वन्न् ।
पराऽसु॑राः ।
#### टीका
ततस्तथोत्पन्ने मध्ये देवा अभवन् प्रभूता आसन्, असुराः पराभूता विनष्टा आसन् ।
## मूलम्
यङ्का॒मये॑त॒ वसी॑यान्थ्स्या॒दिति॑ ॥ 14 ॥  
तम्पू᳚र्वप॒ख्षे या॑जयेत् ।
वसी॑याने॒व भ॑वति ।
### मन्त्रः
यङ्का॒मये॑त॒ वसी॑यान्थ्स्या॒दिति॒ तम्पू᳚र्वप॒ख्षे या॑जये॒द् वसी॑याने॒व भ॑वति ।
#### टीका
यस्मादेवं तस्मात् यं कामयेत ।
वसीयान् इत्यादि । गतम् । वसुमत्तरो वसीयान्, ।
## मूलम्
यङ्का॒मये॑त॒ पापी॑यान्थ्स्या॒दिति॑ ।  
तम॑परप॒ख्षे या॑जयेत् ।  
### मन्त्रः
यङ्का॒मये॑त॒ पापी॑यान्थ्स्या॒दिति॒ तम॑परप॒ख्षे या॑जयेत् ।  
पापी॑याने॒व भ॑वति ।  
#### टीका
पापतरः पापीयान् करुण्यतरः करणे साधुतरः कर्मयोग्यतरः । छान्दसो वर्णविकारः । 'तत्र साधुः' हति यत् । इत्थं तपसा विश्वं सृष्टवान् । स एव प्रजापतिरयं दशहोतेति । कि बहुना चतुर्होत्रादिकं लोकपर्यन्तं विश्वं प्रजापतिरेव ।
### मन्त्रः
तस्मा᳚त्पूर्वप॒ख्षो॑ऽपरप॒ख्षात्क॑रु॒ण्य॑तरः ।  
प्र॒जाप॑ति॒र्वै दश॑होता ।  
चतु॑र्होता॒ पञ्च॑होता ।  
षड्ढो॑ता स॒प्तहो॑ता ।  
ऋ॒तव॑स्सव्ँवथ्स॒रः ॥ 15 ॥   
प्र॒जाᳶ प॒शव॑ इ॒मे लो॒काः ।  
## मूलम्
य ए॒वम्प्र॒जाप॑तिम्ब॒होर्भूयाꣳ॑स॒व्ँवेद॑ ।
ब॒होरे॒व भूया᳚न्भवति ।
### मन्त्रः
य ए॒वम्प्र॒जाप॑तिम्ब॒होर्भूयाꣳ॑स॒व्ँवेद॑ ब॒होरे॒व भूया᳚न्भवति ।

#### टीका
एवं दशहोत्रादिरूपेण प्रजापतिं बहोरपि भूयांसं अतिशयेन विपुलतरं प्रजापतिं यो वेद स बहोर्भूयान् भवति ॥
### मन्त्रः
प्र॒जाप॑तिर्देवासु॒रान॑सृजत ।   
स इन्द्र॒मपि॒ नासृ॑जत ।
#### टीका
2 प्रजापतिर्देवासुरानित्यादि ॥ इन्द्रं नासृजत अपिशब्दात्तस्य भागभूतान् ऋत्वादीनपि नासृजत् ।
## मूलम्
तन्दे॒वा अ॑ब्रुवन्न् ।
इन्द्र॑न्नो जन॒येति॑ ।
सो᳚ऽब्रवीत् ।
यथा॒ऽहय्ँ यु॒ष्माꣳस्तप॒साऽसृ॑ख्षि ।
ए॒वमिन्द्र॑ञ्जनयध्व॒मिति॑ ॥ 16 ॥  
### मन्त्रः
तन्दे॒वा अ॑ब्रुव॒न्न् - ''इन्द्र॑न्नो जन॒ये''ति॑ ।
सो᳚ऽब्रवी॒द्  - ''यथा॒ऽहय्ँ यु॒ष्माꣳस्तप॒साऽसृ॑ख्ष्य् ए॒वमिन्द्र॑ञ्जनयध्व॒''मिति॑ ॥ 16 ॥  
#### टीका

तमित्यादि । युष्मानहमिव यूयमेव तपसा इन्द्रं जनयध्वमिति ।
### मन्त्रः
ते तपो॑ऽतप्यन्त ।  
त आ॒त्मन्निन्द्र॑मपश्यन्न् ।  
## मूलम्
तम॑ब्रुवन्न् ।  
जाय॒स्वेति॑ ।
### मन्त्रः
तम॑ब्रुव॒न्न् ''जाय॒स्वे''ति॑ ।
#### टीका
ते च तपस्तप्यमाना आत्मनीन्द्रं दृष्ट्वा जायस्वेति तमब्रुवन् ।
## मूलम्
सो᳚ऽब्रवीत् ।
किम्भा॑ग॒धेय॑म॒भि ज॑निष्य॒ इति॑ ।
### मन्त्रः
सो᳚ऽब्रवी॒त् - ''किम्भा॑ग॒धेय॑म॒भि ज॑निष्य॒ ''इति॑ ।
#### टीका
अथेन्द्रोऽब्रवीत् - किं भागधेयमभि किं भागं लब्धुं जनिष्य इति ।
## मूलम्
ऋ॒तून्थ्स॑वँथ्स॒रम् ।
प्र॒जाᳶ प॒शून् ।
इ॒माल्ँ लो॒कानित्य॑ब्रुवन्न् ।

### मन्त्रः
''ऋ॒तून्थ्स॑वँथ्स॒रम् प्र॒जाᳶ प॒शून् इ॒माल्ँ लो॒का''नित्य॑ब्रुवन्न् ।

#### टीका
ऋतूनित्यादि । ऋत्वादिकं सर्वे तव भागधेयमस्तु सर्वस्य त्वं स्वामीहेति ।
### मन्त्रः
तव्ँ वै ''माऽऽहु॑त्या॒ प्र ज॑नय॒ते''त्य॑ब्रवीत् ॥ 17 ॥  

#### टीका
अथेन्द्रो देवानब्रवीत् - मां कयाचिदाहुत्या प्रजनयतेति ।
### मन्त्रः
तञ्चतु॑र्होत्रा॒ प्राज॑नयन्न् ।

#### टीका
देवाश्च तं चतुर्होत्रा प्राजनयन् ।

## मूलम्
यᳵ का॒मये॑त वी॒रो म॒ आजा॑ये॒तेति॑ ।
स चतु॑र्होतारञ्जुहुयात् ।
### मन्त्रः
यᳵ का॒मये॑त वी॒रो म॒ आजा॑ये॒तेति॒ स चतु॑र्होतारञ्जुहुयात् ।
#### टीका
य इत्यादि । गतम् ॥ वीरः पुत्रादिः ।

### मन्त्रः
प्र॒जाप॑ति॒र्वै चतु॑र्होता ।   
प्र॒जाप॑तिरे॒व भू॒त्वा प्रजा॑यते ।  
ज॒जन॒दिन्द्र॑मिन्द्रि॒याय॒ स्वाहेति॒ ग्रहे॑ण जुहोति ।   
आऽस्य॑ वी॒रो जा॑यते ।   
वी॒रꣳ हि दे॒वा ए॒तयाऽऽहु॑त्या॒ प्राज॑नयन्न् ।  
#### टीका
प्रजापतिर्वा इति । तस्य सर्वात्मनोक्तत्वात् ॥
## मूलम्
आ॒दि॒त्याश्चाङ्गि॑रसश्च सुव॒र्गे लो॒के᳚ऽस्पर्धन्त ।  
व॒यम्पूर्वे॑ सुव॒र्गल्ँ लो॒कमि॑याम व॒यम्पूर्व॒ इति॑ ॥ 18 ॥

### मन्त्रः
आ॒दि॒त्याश्चाङ्गि॑रसश्च सुव॒र्गे लो॒के᳚ऽस्पर्धन्त - ''व॒यम्पूर्वे॑ सुव॒र्गल्ँ लो॒कमि॑याम व॒यम्पूर्व॒'' इति॑ ॥ 18 ॥  

#### टीका

त आ॑दि॒त्या ए॒तम्पञ्च॑होतारमपश्यन्न् ।  
तम्पु॒रा प्रा॑तरनुवा॒कादाग्नी᳚ध्रेऽजुहवुः ।  
ततो॒ वै ते पूर्वे॑ सुव॒र्गल्ँ लो॒कमा॑यन्न् ।  
#### टीका
3 आदित्या इत्यादि ॥ प्रथमतस्स्वर्गगमने मात्सर्ययुक्ताः आदित्याः यागमध्ये प्रातरनुवाकशस्त्रपाठात्पुरा पञ्चहोत्रा हुत्वा, प्रतिस्पर्धिभ्योऽङ्गिरोभ्यः पूर्वमेव स्वर्गं प्राप्ताः ।
## मूलम्
यस्सु॑व॒र्गका॑म॒स्स्यात् ।
स पञ्च॑होतारम्पु॒रा प्रा॑तरनुवा॒कादाग्नी᳚ध्रे जुहुयात् ।
### मन्त्रः
यस्सु॑व॒र्गका॑म॒स्स्या॒त्थ् स पञ्च॑होतारम्पु॒रा प्रा॑तरनुवा॒कादाग्नी᳚ध्रे जुहुयात् ।  
## मूलम्
स॒व्ँव॒थ्स॒रो वै पञ्च॑होता ।
स॒व्ँव॒थ्स॒रस्सु॑व॒र्गो लो॒कः ।
स॒व्ँव॒थ्स॒र ए॒वर्तुषु॑ प्रति॒ष्ठाय॑ ।
सु॒व॒र्गल्ँ लो॒कमे॑ति ।
### मन्त्रः
स॒व्ँव॒थ्स॒रो वै पञ्च॑होता , स॒व्ँव॒थ्स॒रस्सु॑व॒र्गो लो॒कस् सव्ँव॒थ्स॒र ए॒वर्तुषु॑ प्रति॒ष्ठाय॑ सुव॒र्गल्ँ लो॒कमे॑ति ।
#### टीका
य इत्यादि । तस्मात्संवत्सरे ऋतुषु च प्रतिष्ठाय तत्तत्कामसाध्येषु कर्मसु कर्तृत्वेन स्थित्वा स्वर्गं गच्छति ॥
## मूलम्
ते᳚ऽब्रुव॒न्नङ्गि॑रस आदि॒त्यान् ॥ 19 ॥  
क्व॑ स्थ ।
क्व॑ वस्स॒द्भ्यो ह॒व्यव्ँव॑ख्ष्याम॒ इति॑ ।
### मन्त्रः
ते᳚ऽब्रुव॒न्नङ्गि॑रस आदि॒त्यान् - ''क्व॑ स्थ'' , ''क्व॑ वस्स॒द्भ्यो ह॒व्यव्ँव॑ख्ष्याम॒'' इति॑ ।
#### टीका
4 अथ अङ्गिरसः स्वर्गं गत्वा स्थितानादित्यानब्रुवन् - क्व यूयं स्थ कुत्र सद्भ्यो विद्यमानेभ्यो युष्मभ्यं वयं हव्यं वक्ष्याम इति, किमाधारान् युष्मान् हविषाऽऽराधयामः स्वर्गार्थमिति ।
### मन्त्रः
''छन्द॒स्स्''वित्य॑ब्रुवन्न् ।

#### टीका
अथादित्या अब्रुवन् - गायत्र्यादिषु छन्दस्सु स्मो वयमिति ।
## मूलम्
तस्मा॒च्छन्द॑स्सु स॒द्भ्य आ॑दि॒त्येभ्यः॑ ।
आ॒ङ्गी॒र॒सीᳶ प्र॒जा ह॒व्यव्ँव॑हन्ति ।
### मन्त्रः
तस्मा॒च्छन्द॑स्सु स॒द्भ्य आ॑दि॒त्येभ्य॑ आङ्गीर॒सीᳶ प्र॒जा ह॒व्यव्ँव॑हन्ति ।
#### टीका
तस्मादित्यादि । आङ्गीरसीः आङ्गिरस्याः अङ्गिरसां संतानप्रभवाः ।
### मन्त्रः
''वह॑न्त्यस्मै प्र॒जा ब॒लिम् ।  
ऐन॒मप्र॑तिख्यातङ्गच्छति''।

य ए॒वव्ँ वेद॑ ।
#### टीका
अथ वेदितुः स्तुतिः - अस्मै एवं वेदित्रे सर्वाः प्रजाः बलिं उपहारं वहन्ति, अप्रतिख्यातं च एनमागच्छतीति केचित् । समासासमासयोर्द्वयोरपि स्वरानुपपत्तिः समाधेया ॥
### मन्त्रः
द्वाद॑श॒ मासा॒ᳶ पञ्च॒र्तवः॑ ।  
त्रय॑ इ॒मे लो॒काः ।  
अ॒सावा॑दि॒त्य ए॑कवि॒ꣳ॒शः ।  
ए॒तस्मि॒न्वा ए॒ष श्रि॒तः ।  
ए॒तस्मि॒न्प्रति॑ष्ठितः ।  
#### टीका
5 द्वादश मासा इत्यादि ॥ एतस्मिन् पञ्चहोतरि एष एकविंश आदित्यः श्रितः, एतस्मिन् प्रतिष्ठितः स्थिरावस्थानश्च ।
## मूलम्
य ए॒वमे॒तꣵ श्रि॒तम्प्रति॑ष्ठित॒व्ँवेद॑ ।
प्रत्ये॒व ति॑ष्ठति ॥20॥   
### मन्त्रः
य ए॒वमे॒तꣵ श्रि॒तम्प्रति॑ष्ठित॒व्ँवेद॒ प्रत्ये॒व ति॑ष्ठति ॥20॥  
#### टीका

य एवमेतस्मिन् श्रितं प्रतिष्ठितं च यो वेद स प्रतितिष्ठत्येव ॥

इति तैत्तिरीयब्राह्मणे द्वितीयाष्टके द्वितीयप्रपाठके तृतीयोऽनुवाकः ॥  
