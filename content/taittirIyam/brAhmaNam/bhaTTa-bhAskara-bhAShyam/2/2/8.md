---
title:  ०८,
unicode_script: devanagari
---

### मन्त्रः

दे॒वा वै चतु॑र्होतृभिर्य॒ज्ञम॑तन्वत ।

#### टीका  
1 देवा वा इत्यादि ॥ चतुर्होतृभिर्दशहोत्रादिभिः पञ्चभिः उपकरणभूतैः यज्ञमतन्वत देवाः ।
### मन्त्रः

ते वि पा॒प्मना॒ भ्रातृ॑व्ये॒णाज॑यन्त ।
#### टीका
अथ पाप्मना भ्रातृव्येण व्यजयन्त व्यावृत्तं जयं प्राप्तवन्तः । पाप्मना वियुक्ता अभवन्नित्यर्थः ।
### मन्त्रः
अ॒भि सु॑व॒र्गल्ँ लो॒कम॑जयन्न् ।

#### टीका
स्वर्गं लोकं चाभ्यजयन् ।
## मूलम्
य ए॒वव्ँ वि॒द्वाꣳ श्चतु॑र्होतृभिर्य॒ज्ञन्त॑नु॒ते ।
वि पा॒प्मना॒ भ्रातृ॑व्येण जयते ।

### मन्त्रः
य ए॒वव्ँ वि॒द्वाꣳ श्चतु॑र्होतृभिर्य॒ज्ञन्त॑नु॒ते वि पा॒प्मना॒ भ्रातृ॑व्येण जयते ।  
अ॒भि सु॑व॒र्गल्ँ लो॒कञ्ज॑यति ।

#### टीका
एवमित्यादि । गतम् ॥
### मन्त्रः
षड्ढो᳚त्रा प्राय॒णीय॒मा सा॑दयति ।

#### टीका
2 षड्ढोत्रेति ॥ प्रायणीयं हविरासादयति ।
### मन्त्रः
अ॒मुष्मै॒ वै लो॒काय॒ षड्ढो॑ता ।

#### टीका
अमुष्मै लोकाय अस्य द्युलोकस्य प्राप्तये । षड्ढोतैव पर्याप्तो भवति ॥
## मूलम्
घ्नन्ति॒ खलु॒ वा ए॒तथ्सोम᳚म् ।
यद॑भिषु॒ण्वन्ति॑ ॥ 42 ॥  
### मन्त्रः
घ्नन्ति॒ खलु॒ वा ए॒तथ्सोम॒म् यद॑भिषु॒ण्वन्ति॑ ॥
#### टीका
अभिषवो नामायं सोमस्य वधः । तस्माद्धिंसानिमित्ताधर्मापनोदनेन ऋजुधा पावनेन मार्गेण एनं यजमानं अमुं लोकं गमयितुं षड्ढोतैव पर्याप्तो भवतीति ।
### मन्त्रः
ऋ॒जु॒धैवैन॑म॒मुल्ँ लो॒कङ्ग॑मयति ।

#### टीका
ऋजु धारयतीत्यृजुधा, विचि तृतीयैकवचने आतो लोपे उदत्तनिवृतिस्वरेण विभक्तेरुदात्तत्वम् । यद्वा - सोमो हतत्वात् न स्वर्गस्य गमयिता, तस्मात् षड्ढोतैव अविलम्बनेन मार्गेण स्वर्गं गमयति ।  
तस्मात् षड्ढोत्रा प्रायणीयं स्वर्गगमनारम्भप्रयोजनं हविरासादयति । अनुप्रवचनादित्वाच्छः । यद्वा - स्वर्गं प्राप्तुमारम्यतेऽनेनेति प्रायणीयं, करणे अनीयर् प्रत्ययः ॥
### मन्त्रः
चतु॑र्होत्राऽऽति॒थ्यम् +++(आसादयति)+++।  
#### टीका
3 चतुर्होत्रेति ॥ आसादयतीत्येव ।
## मूलम्
यशो॒ वै चतु॑र्होता ।  
यश॑ ए॒वात्मन्ध॑त्ते ।   
### मन्त्रः
यशो॒ वै चतु॑र्होता॒ यश॑ ए॒वात्मन्ध॑त्ते ।  

#### टीका
यशो वा इति । तद्धेतुत्वात्ताच्छब्द्यम् । अतिथिपूजया यशस्वी भवति ।
## मूलम्
पञ्च॑होत्रा प॒शुमुप॑सादयति ।
सु॒व॒र्ग्यो॑ वै पञ्च॑होता ।
### मन्त्रः
पञ्च॑होत्रा प॒शुमुप॑सादयति सुव॒र्ग्यो॑ वै पञ्च॑होता ।  

यज॑मानᳶ प॒शुः ।  
यज॑मानमे॒व सु॑व॒र्गल्ँ लो॒कङ्ग॑मयति ।      
ग्रहा᳚न्गृही॒त्वा स॒प्तहो॑तारञ्जुहोति ।
#### टीका
यजमान एव स्वयं पशुः प्रधानत्वाच्च ॥
## मूलम्
इ॒न्द्रि॒यव्ँ वै स॒प्तहो॑ता ॥ 43 ॥  
इ॒न्द्रि॒यमे॒वात्मन्ध॑त्ते ।
### मन्त्रः
इ॒न्द्रि॒यव्ँ वै स॒प्तहो॑तेन्द्रि॒यमे॒वात्मन्ध॑त्ते ।
#### टीका
4 इन्द्रियं वा इति ॥ ग्रहणेन क्षीणं वीर्यं पुनरात्मनि स्थापयति ॥
## मूलम्
यो वै चतु॑र्होतॄननुसव॒नन्त॒र्पय॑ति ।
तृप्य॑ति प्र॒जया॑ प॒शुभिः॑ ।
उपै॑नꣳ सोमपी॒थो न॑मति ।
ब॒हि॒ष्प॒व॒मा॒ने दश॑होतार॒व्व्ँ याच॑ख्षीत ।
माध्य॑न्दिने॒ पव॑माने॒ चतु॑र्होतारम् ।
आर्भ॑वे॒ पव॑माने॒ पञ्च॑होतारम् ।
पि॒तृ॒य॒ज्ञे षड्ढो॑तारम् ।
य॒ज्ञा॒य॒ज्ञिय॑स्य स्तो॒त्रे स॒प्तहो॑तारम् ।
अ॒नु॒स॒व॒नमे॒वैनाꣳ॑ स्तर्पयति ॥ 44 ॥  
तृप्य॑ति प्र॒जया॑ प॒शुभिः॑ ।
उपै॑नꣳ सोमपी॒थो न॑मति ।

### मन्त्रः
यो वै चतु॑र्होतॄननुसव॒नन्त॒र्पय॑ति॒ तृप्य॑ति प्र॒जया॑ प॒शुभिः॑ ।  
उपै॑नꣳ सोमपी॒थो न॑मति ।  

ब॒हि॒ष्प॒व॒मा॒ने दश॑होतार॒व्ँ व्याच॑ख्षीत ।

माध्य॑न्दिने॒ पव॑माने॒ चतु॑र्होतारम् +++(व्याच॑ख्षीत )+++।  

आर्भ॑वे॒ पव॑माने॒ पञ्च॑होतारम् +++(व्याच॑ख्षीत )+++।  

पि॒तृ॒य॒ज्ञे षड्ढो॑तारम् +++(व्याच॑ख्षीत )+++।  

य॒ज्ञा॒य॒ज्ञिय॑स्य स्तो॒त्रे स॒प्तहो॑तारम् +++(व्याच॑ख्षीत )+++।  
अ॒नु॒स॒व॒नमे॒वैनाꣳ॑ स्तर्पयति॒ तृप्य॑ति प्र॒जया॑ प॒शुभिः॑ ।  
उपै॑नꣳ सोमपी॒थो न॑मति ।

#### टीका
5 यो वा इत्यादि ॥ अनुसवनं सवने सवने, यथार्थेऽव्ययीभावः । पितृयज्ञे पुरोडाशशकलावसाने ॥
## मूलम्
दे॒वा वै चतु॑र्होतृभिस्स॒त्त्रमा॑सत ।
ऋद्धि॑परिमित॒य्ँयश॑स्कामाः ।
ते᳚ऽब्रुवन्न् ।
यन्न॑ᳶ प्रथ॒मय्ँयश॑ ऋ॒च्छात् ।
सर्वे॑षान्न॒स्तथ्स॒हास॒दिति॑ ।
### मन्त्रः

दे॒वा वै चतु॑र्होतृभिस्स॒त्त्रमा॑सतर् द्धि॑परिमित॒य्ँयश॑स्कामाः ।

ते᳚ऽब्रुव॒न्न् - ''यन्न॑ᳶ प्रथ॒मय्ँयश॑ ऋ॒च्छात्  सर्वे॑षान्न॒स्तथ्स॒हास॒''दिति॑ ।
#### टीका
6 देवा वा इत्यादि ॥ ऋद्धिपरिमितं ऋद्ध्या फलेन फरिच्छिन्नं यावत्फलोदयं कर्तव्यं 'तृतीया कर्मणि' इति पूर्वपदप्रकृतिस्वरत्वम् । समयं च कृतवन्तः - अस्माकं मध्ये प्रथमं यं देवं यशः प्राप्नोति तत्तदीयं यशः सर्वेषामस्माकं सहासत् साधारणमस्त्विति । अस्तेर्लेटि अढागमः ।
### मन्त्रः
सोम॒श्चतु॑र्होत्रा ।  
अ॒ग्निᳶ पञ्च॑होत्रा ।  
धा॒ता षड्ढो᳚त्रा ॥ 45 ॥    
इन्द्र॑स्स॒प्तहो᳚त्रा ।  
प्र॒जाप॑ति॒र्दश॑होत्रा ।   
तेषा॒ꣳ॒ सोम॒ꣳ॒ राजा॑न॒य्ँयश॑ आर्च्छत् ।
#### टीका
कः केन होत्रा आस्त इत्याह - सोम इत्यादि । गतम् ॥
### मन्त्रः
तन्न्य॑कामयत ।

#### टीका
7 तन्न्यकामयत इत्यादि ॥ स सोमः तत् यशः न्यकामयत न्यग्भावेनातिलोभेन देवेभ्यो दातुमनिच्छन् ममैवेदमस्त्वित्यकामयत ।
### मन्त्रः
तेनापा᳚क्रामत् ।
तेन॑ प्र॒लाय॑मचरत् ।

#### टीका
अथ तथा कामयमानः तेन यशसा सहापाक्रामत् देवसकाशात्पलायत । अपक्रम्य तेन यशसा सह प्रलायं प्रलीय अदृश्यो भूत्वा अचरत् । लीयतेर्णमुल् ।
## मूलम्
तन्दे॒वाᳶ प्रै॒षैᳶ प्रैष॑मैच्छन्न् ।  
तत्प्रै॒षाणा᳚म्प्रैष॒त्वम् ।
### मन्त्रः
तन्दे॒वाᳶ प्रै॒षैᳶ प्रैष॑मैच्छ॒न्न्  तत्प्रै॒षाणा᳚म्प्रैष॒त्वम् ।

#### टीका
अथ देवाः प्रैषैः तं प्रैषं प्रेषितुं प्राप्तुमैच्छन् 'होता यक्षत्' इत्याद्याः प्रैषाः, प्रेषणसाधनत्वात्प्रैषाः ।
## मूलम्
नि॒विद्भि॒र्न्य॑वेदयन्न् ।  
तन्नि॒विदा᳚न्निवि॒त्त्वम् ॥ 46 ॥   
### मन्त्रः
नि॒विद्भि॒र्न्य॑वेदय॒न्न् तन्नि॒विदा᳚न्निवि॒त्त्वम् ॥
#### टीका
निविद्भिः 'अग्ने महां असि ' इत्यादिभिः न्यवेदयन् अग्नये निवेदितवन्तः । तस्मान्निवेदनहेतुत्वान्निविदः ।
## मूलम्
आ॒प्रीभि॑राप्नुवन्न् ।  
तदा॒प्रीणा॑माप्रि॒त्वम् ।
### मन्त्रः
आ॒प्रीभि॑राप्नुव॒न्न्  तदा॒प्रीणा॑माप्रि॒त्वम् ।
#### टीका
अत आप्रीभिः 'समिद्धो अद्य' । इत्यादिभिस्तमाप्नुवन् । तस्मादाप्तिहेतुत्वादाप्रीत्वम् । आप्नोतेरौणादिकः किप्रत्ययः ।
### मन्त्रः
तम॑घ्नन्न् ।  
तस्य॒ यशो॒ व्य॑गृह्णत ।

#### टीका
अथ तं सोमं प्राप्य अघ्नन् हत्वा च तदीयं यशः व्यगृह्णत पृथक्पृथग्गृहीतवन्तः ।
## मूलम्
ते ग्रहा॑ अभवन्न् ।  
तद्ग्रहा॑णाङ्ग्रह॒त्वम् ।
### मन्त्रः
ते ग्रहा॑ अभव॒न्न् तद्ग्रहा॑णाङ्ग्रह॒त्वम् ।
#### टीका
तद्देवानां प्रत्येकं स्वभूता ग्रहा अभवन् तस्मात् गृहीतत्वाद्ग्रहाः ।
## मूलम्
यस्यै॒वव्ँ वि॒दुषो॒ ग्रहा॑ गृ॒ह्यन्ते᳚ ।
तस्य॒ त्वे॑व गृ॑ही॒ताः ।
### मन्त्रः
यस्यै॒वव्ँ वि॒दुषो॒ ग्रहा॑ गृ॒ह्यन्ते॒ तस्य॒ त्वे॑व गृ॑ही॒ताः ।
#### टीका
एवं विदुष एव ग्रहाः गृहीता भवन्ति अविदुषस्तु गृहीता अपि अगृहीता एव ॥
## मूलम्

ते᳚ऽब्रुवन्न् ।
यो वै न॒श्श्रेष्ठोऽभू᳚त् ॥ 47 ॥  
तम॑वधिष्म ।
पुन॑रि॒मꣳ सु॑वामहा॒ इति॑ ।
### मन्त्रः

ते᳚ऽब्रुव॒न्न् - ''यो वै न॒श्श्रेष्ठोऽभू॒त् ,तम॑वधिष्म॒, पुन॑रि॒मꣳ सु॑वामहा॒'' इति॑ ।
#### टीका
8 तेऽब्रुवन्नित्यादि ॥ अस्माकं श्रेष्ठमिमं हतवन्तो वयं, तस्मादिमं पुनरपि सुवामहै उत्पादयामः ।
### मन्त्रः
तञ्छन्दो॑भिरसुवन्त ।

#### टीका
अथ तं छन्दोभिरुत्पादितवन्तः ।
### मन्त्रः
तच्छन्द॑साञ्छन्द॒स्त्वम् ।

#### टीका
तस्मात् छन्दोहेतुत्वात् छन्दांसि ।
## मूलम्
साम्ना॒ समान॑यन्न् ।
तथ्साम्न॑स्साम॒त्वम् ।
### मन्त्रः
साम्ना॒ समान॑य॒न्न्  तथ्साम्न॑स्साम॒त्वम् ।
#### टीका
सामनहेतुत्वात्सामानि । 'साम सान्त्वने' ।
## मूलम्
उ॒क्थैरुद॑स्थापयन्न् ।
तदु॒क्थाना॑मुक्थ॒त्वम् ।
### मन्त्रः
उ॒क्थैरुद॑स्थापय॒न्न् तदु॒क्थाना॑मुक्थ॒त्वम् ।
#### टीका
उत्थानहेतुत्वादुक्थत्वम् । उत्पूर्वात्तिष्ठतेस्सुपि 'स्थः' इति के उपसर्गान्त्यविकारश्छान्दसः ।
## मूलम्
य ए॒वव्ँ वेद॑ ।
प्रत्ये॒व ति॑ष्ठति ॥ 48 ॥  
सर्व॒मायु॑रेति ।
### मन्त्रः
य ए॒वव्ँ वेद॒ प्रत्ये॒व ति॑ष्ठति॒ , सर्व॒मायु॑रेति ।
#### टीका
य एवमित्यादि गतम् ॥
### मन्त्रः
सोमो॒ वै यशः॑ ।

#### टीका
9 सोमो वा इत्यादि ॥ स्वयं सोम एव यशः, बहुमानहेतुत्वात् ।
## मूलम्
य ए॒वव्ँ वि॒द्वान्थ्सोम॑मा॒गच्छ॑ति ।
यश॑ ए॒वैन॑मृच्छति ।
### मन्त्रः
य ए॒वव्ँ वि॒द्वान्थ्सोम॑मा॒गच्छ॑ति॒ यश॑ ए॒वैन॑मृच्छति ।
#### टीका
तस्मात् य एवं विद्वान् सोम एव यश इति जानन् सोममागच्छति भजते । यश एव स्वयमेनमृच्छति भजते ।

## मूलम्
तस्मा॑दाहुः ।
यश्चै॒वव्ँ वेद॒ यश्च॒ न ।
तावु॒भौ सोम॒माग॑च्छतः ।  
### मन्त्रः
तस्मा॑दाहु॒र् ''यश्चै॒वव्ँ वेद॒ यश्च॒ न तावु॒भौ सोम॒माग॑च्छतः ।  

#### टीका
यस्मादेवं तस्मात् यश्चैवं सोमयशसोस्तादात्म्यं वेद, यश्च न वेद तावुभावपि सोममागच्छतः सोमं भजते ।  
सोमो हि यशः,यशश्चैतौ प्रार्थयमानौ भवतः । तस्मादेतौ सोममागच्छतः ।
## मूलम्
सोमो॒ हि यशः॑ ।
तन्त्वाऽव यश॑ ऋच्छ॒तीत्या॑हुः ।
यस्सोमे॒ सोम॒म्प्राहेति॑ ।
### मन्त्रः

तन्त्वाऽव ''यश॑ ऋच्छ॒ती''त्या॑हु॒र् ''यस्सोमे॒ सोम॒म्प्राहे''ति॑ ।
#### टीका
अस्ति त्वत्र विशेषः - यद्यपि सर्वः सोममागच्छति, तथाऽपि तमेव यशः ऋच्छति गच्छतीत्याहुः ।
कं यः सोमकर्मणि निर्वर्त्यमाने तं सोमं सप्तहोतारं प्राह सदसि व्याचष्टे, अस्य महत्त्वं प्रवक्तुं शक्नोति तमेव यश ऋच्छतीत्याहुः ।
### मन्त्रः
तस्मा॒थ्सोमे॒ सोम॒ᳶ प्रोच्यः॑ ।  
#### टीका
तस्मात्सोमे सोमः प्रोच्यः प्रवक्तव्यः ।
### मन्त्रः
यश॑ ए॒वैन॑मृच्छति ॥ 49 ॥  
#### टीका
यशः एनं प्रवक्तारमृच्छस्येव ॥

इति तैत्तिरीयब्राह्मणे द्वितीयाष्टके द्वितीयप्रपाठके अष्टमोऽनुवाकः ॥  
