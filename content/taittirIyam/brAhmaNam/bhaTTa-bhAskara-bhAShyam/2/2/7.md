---
title: ०७,
unicode_script: devanagari
---

### मन्त्रः
प्र॒जाप॑तिᳶ प्र॒जा अ॑सृजत ।  
तास्सृ॒ष्टास्सम॑श्लिष्यन्न् ।

#### टीका
1 प्रजापतिः प्रजा असृजतेत्यादि ॥ प्रजापतिना सृष्टास्सर्वाः प्रजा: समश्लिष्यन् संश्लिष्टा एकीभूता एकरूपेण नाम्ना चाविलक्षणा अभवन् ।
### मन्त्रः
ता रू॒पेणानु॒प्रावि॑शत् ।
#### टीका
अथ प्रजापतिस्ताः प्रजा रूपेणानुप्राविशत् ।
## मूलम्
तस्मा॑दाहुः ।
रू॒पव्ँ वै प्र॒जाप॑ति॒रिति॑ ।
### मन्त्रः
तस्मा॑दाहू - ''रू॒पव्ँ वै प्र॒जाप॑ति॒''रिति॑ ।
#### टीका

गवादीनां यद्यद्विलक्षणं रूपं तेन तेन रूपेण विभक्तात्मा स्वयमेव तासु प्राविशत् तस्माद्रूपं प्रजापतिरित्याहुः ।
## मूलम्
ता नाम्नाऽनु॒ प्रावि॑शत् ।
तस्मा॑दाहुः ।
नाम॒ वै प्र॒जाप॑ति॒रिति॑ ।

### मन्त्रः
तस्मा॑दाहु॒र्- ''नाम॒ वै प्र॒जाप॑ति॒''रिति॑ ।

#### टीका
तथा नाम्ना चानुप्राविशत् गौरश्वः खण्डो मुण्ड इत्यादिलक्षणेन नाम्ना विभक्तात्मा स्वयमेव तास्वनु प्रविश्य अतिष्ठत् ।

## मूलम्
तस्मा॒दप्या॑मि॒त्रौ स॒ङ्गत्य॑ ।
नाम्ना॒ चेद्ध्वये॑ते ॥ 38 ॥  
मि॒त्रमे॒व भ॑वतः ।
### मन्त्रः
तस्मा॒दप्या॑मि॒त्रौ स॒ङ्गत्य॒ नाम्ना॒ चेद्ध्वये॑ते मि॒त्रमे॒व भ॑वतः ।
#### टीका
तस्मात्पूर्वममित्रावपि अमित्रावेवामित्रौ, स्वार्थिकोण्, अन्तोदात्तत्वं चोपदिश्यते । तौ द्वौ संगत्य परस्परस्य नाम्ना चेदाह्वयेते परस्परं मित्रमेव भवतः, नाम्नः प्रजापतित्वात्तस्य च सर्वमित्रत्वात् । अपिशब्दात् कश्चिदाकारः प्रश्लिष्यते । तदा आकार आख्यातेनान्वीयते । तस्य परेण एकादेशस्वरेणोदात्तत्वं अप्राप्तं व्यत्ययेन भवति ॥
### मन्त्रः
प्र॒जाप॑तिर्देवासु॒रान॑सृजत ।  
स इन्द्र॒मपि॒ नासृ॑जत ।  
## मूलम्
तन्दे॒वा अ॑ब्रुवन्न् ।
इन्द्र॑न्नो जन॒येति॑ ।
### मन्त्रः
तन्दे॒वा अ॑ब्रुव॒न्न्  ''इन्द्र॑न्नो जन॒ये''ति॑ ।  

स आ॒त्मन्निन्द्र॑मपश्यत् ।  
तम॑सृजत ।  
तन्त्रि॒ष्टुग्वी॒र्य॑म्भू॒त्वाऽनु॒ प्रावि॑शत् ।

तस्य॒ वज्र॑ᳶ पञ्चद॒शो हस्त॒ आप॑द्यत ।  
#### टीका
2 तस्येत्यादि ॥ पञ्चदशः स्तोमः पञ्चदशावयवो वज्रो भूत्वा तस्येन्द्रस्य हस्ते आपद्यत आगच्छन् ।

### मन्त्रः
तेनो॒दय्यासु॑रान॒भ्य॑भवत् ॥ 39 ॥  

#### टीका
तेनोदय्य उत्पत्य असुरानभ्यभवत् अभिभूतवान् ।

## मूलम्
य ए॒वव्ँ वेद॑ ।
अ॒भि भ्रातृ॑व्यान्भवति ।
### मन्त्रः
य ए॒वव्ँ वेदा॒भि भ्रातृ॑व्यान्भवति ।
#### टीका
य एवमित्यादि । गतम् ॥
## मूलम्
ते दे॒वा असु॑रैर्वि॒जित्य॑ ।
सु॒व॒र्गल्ँ लो॒कमा॑यन्न् ।
### मन्त्रः
ते दे॒वा असु॑रैर्वि॒जित्य॑ सुव॒र्गल्ँ लो॒कमा॑यन्न् ।
#### टीका
3 असुरैर्विजित्येति ॥ असुरव्यावृत्त्या जयं लब्ध्वा स्वर्गं गताः ।
### मन्त्रः
ते॑ऽमुष्मि॑ल्ँलो॒के व्य॑ख्षुध्यन्न् ।

#### टीका
तेऽमुष्मिन् परस्मिन् लोके व्यक्षुध्यन् विशेषेण क्षुधिता आसन् ।
## मूलम्
ते᳚ऽब्रुवन्न् ।
अ॒मुत॑ᳶ प्रदान॒व्ँवा उप॑जिजीवि॒मेति॑ ।
### मन्त्रः
ते᳚ऽब्रुवन्न् - ''अ॒मुत॑ᳶ प्रदान॒व्ँवा उप॑जिजीवि॒मे''ति॑ ।
#### टीका
अथ देवा अब्रुवन् - अमुतः प्रदानं अमुना मनुष्यलोकेन यत्प्रदीयते तद्वयमुपजीवामः ।
## मूलम्
ते स॒प्तहो॑तारयँ् य॒ज्ञव्ँ वि॒धाया॒यास्य᳚म् ।
आ॒ङ्गी॒र॒सम्प्राहि॑ण्वन्न् ।
ए॒तेना॒मुत्र॑ कल्प॒येति॑ ॥ 40 ॥  
### मन्त्रः
ते स॒प्तहो॑तारय्ँ यज्ञव्ँ वि॒धाया॒यास्य᳚माङ्गीर॒सम्प्राहि॑ण्वन्न् , ''ए॒तेना॒मुत्र॑ कल्प॒ये''ति॑ ॥ 40 ॥  
#### टीका
तस्मादित्थं कुर्म इति मत्वा सप्तहोतारं यज्ञं विधायायास्यं नाम ऋषिं अङ्गिरसोपत्यं प्राहिण्वन् मनुष्यलोके प्रेषितवन्तः । एतेन यज्ञेनामुत्र मनुष्यलोके कल्पय यागसाधनं निर्वर्तय, येन वयं यागद्वारेण क्षुधमपहन्म हति ।
ननु 'तस्मादितः प्रदानं देवा उपजीवन्ति' इत्युक्तं, तत्कथमुच्यते अमुतः प्रदानं वयमुपनीवाम इति? तत्रस्थानां देवानामयं व्यवहारः । तत्रस्था हि मनुष्यलोकममुमाहुः, यत्रस्थास्तम् । दूरस्थासंनिहितवाचित्वाददश्शब्दस्य । उपजिजीविमेति छान्दसो लिट् । अमुतःप्रदानमिति सार्वविभक्तिकस्तसिल् । कृदुत्तरपदप्रकृतिस्वरत्वं बाधित्वा अव्ययपर्वूपदप्रकृतिस्वरत्वम् ॥
## मूलम्
तस्य॒ वा इ॒यङ्कॢप्तिः॑ ।
यदि॒दङ्किञ्च॑ ।

य ए॒वव्ँ वेद॑ ।
कल्प॑तेऽस्मै ।

### मन्त्रः
तस्य॒ वा इ॒यङ्कॢप्ति॒र् यदि॒दङ्किञ्च॑ ।  

#### टीका
4 तस्य वा इत्यादि ॥ यदिदं मनुष्यलोके यत्किंचिद्दृश्यते पशुमृगधान्यादि तत्सर्वं तस्यायास्यस्यैवेयं कॢप्तिः कल्पना । लिङ्गं च - 'अयास्य उद्गाता' इति ।
### मन्त्रः
य ए॒वव्ँ वेद॒ कल्प॑तेऽस्मै ।

#### टीका
य एवं वेद अस्मै कल्पते अभीष्टभावाय भवत्वयं लोकः, अयं वा सप्तहोता ॥
## मूलम्
स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।
अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।

### मन्त्रः
स वा अ॒यम्म॑नु॒ष्ये॑षु य॒ज्ञस्स॒प्तहो॑ता॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।

#### टीका
5 स वा इत्यादि ॥ मनुष्पलोकेऽवतीर्णः सप्तहोता अमुत्र विद्यमानेभ्यो देवेभ्यः हव्यं वहति, यागनिर्वृत्तिहेतुत्वात् ।
## मूलम्
य ए॒वव्ँ वेद॑ ।
उपै॑नयँ्य॒ज्ञो न॑मति ।
### मन्त्रः
य ए॒वव्ँ वेदोपै॑नय्ँ य॒ज्ञो न॑मति ।
#### टीका
एवं वेदितारं यज्ञ उपनमति उपसंप्रानोति, फलाव्यभिचारात् ॥
### मन्त्रः
सो॑ऽमन्यत ।
''अ॒भि वा इ॒मे᳚ऽस्माल्लो॒काद॒मुल्ँ लो॒कङ्क॑मिष्यन्त॒'' इति॑ ।
#### टीका
6 सोमन्यतेत्यादि ॥ एवमित्थमिमं मनुष्यलोकं कॢप्तवानायास्योऽमन्यत - यया मया कृतं, इत्थमिमे सर्वे मनुष्या अनुत्पाद्यैव पुत्रान् अस्मान्मनुष्यलोकात् अमुं लोकं गन्तुमभिकमिष्यन्ते । ततश्च मानुषस्तनुः उच्छिद्यत इति ।
### मन्त्रः
स वाच॑स्पते॒ ''हृदि''ति॒ व्याह॑रत् ।  
तस्मा᳚त्पु॒त्त्रो हृद॑यम् ।  
#### टीका
'हृत्'16 इति ग्रहप्रतीकं व्याहरत् 'मा दैव्यस्तन्तुश्छेदि मा मनुष्यः'16 इत्यादि च । तस्मात्ततःप्रभृति पुत्र एव पितुर्हृदयमभूत् । पुत्रा एवोत्पाद्याः, न त्वरितेनापुत्रेणैव स्वर्गार्थं यष्टव्यमिति ।
### मन्त्रः
तस्मा॑द॒स्माल्लो॒काद॒मुल्ँ लो॒कन्नाभि का॑मयन्ते ।
पु॒त्त्रो हि हृद॑यम् ॥ 41 ॥  

#### टीका
यस्मादेवं तस्माल्लोकादमुं लोकं त्वरिता नाभिकामयन्ते पुत्रानेव तानुत्पादयन्ति सन्तानवृद्ध्यर्थम् । तदिदमाह - पुत्रो हि हृदयमिति । पितैव पुत्र इति केचित् ॥

इति तैत्तिरीयब्राह्मणे द्वितीयाष्टके द्वितीयप्रपाठके सप्तमोऽनुवाकः ॥  
