---
title:  ११,
unicode_script: devanagari
---

### मन्त्रः
प्र॒जाप॑तिरकामयत ''ब॒होर्भूया᳚न्थ्स्या॒''मिति॑ ।  
स ए॒तन्दश॑होतारमपश्यत् ।  
तम्प्रायु॑ङ्क्त ।  
तस्य॒ प्रयु॑क्ति ब॒होर्भूया॑नभवत् ।
#### टीका

1 प्रजापतिरित्यादि ॥ यल्लोके बहु ततोपि बहुतरः स्यामिति । प्रायुङ्क्तेति जपहोमादिषु प्रयोगः । प्रयुक्तीति 'सुपां सुलुक्' इति तृतीयाया लुक् ।

## मूलम्
यᳵ का॒मये॑त ब॒होर्भूया᳚न्थ्स्या॒मिति॑ ।
स दश॑होतार॒म्प्रयु॑ञ्जीत ।
ब॒होरे॒व भूया᳚न्भवति ।
### मन्त्रः
यᳵ का॒मये॑त ब॒होर्भूया᳚न्थ्स्या॒मिति॒ स दश॑होतार॒म्प्रयु॑ञ्जीत ।  
ब॒होरे॒व भूया᳚न्भवति ।
#### टीका
य इत्यादि । गतम् ॥
### मन्त्रः
सो॑ऽकामयत वी॒रो म॒ आजा॑ये॒तेति॑ ।  
स दश॑होतु॒श्चतु॑र्होतार॒न्निर॑मिमीत ।  
तम्प्रायु॑ङ्क्त ॥ 68 ॥   
तस्य॒ प्रयु॒क्तीन्द्रो॑ऽजायत ।  
## मूलम्
यᳵ का॒मये॑त वी॒रो म॒ आजा॑ये॒तेति॑ ।
स चतु॑र्होतार॒म्प्रयु॑ञ्जीत ।
आऽस्य॑ वी॒रो जा॑यते ।
### मन्त्रः
यᳵ का॒मये॑त वी॒रो म॒ आजा॑ये॒तेति॒ स चतु॑र्होतार॒म्प्रयु॑ञ्जीत॒ , आऽस्य॑ वी॒रो जा॑यते ।

#### टीका

2 वीरः पुत्रः विक्रान्तो वा अध्ययनशौर्यादिना । स दश होतुरिति । दशहोतुरपादानाच्चतुर्होतारं निर्मितवान् ॥
### मन्त्रः
सो॑ऽकामयत पशु॒मान्थ्स्या॒मिति॑ ।
स चतु॑र्होतु॒ᳶ पञ्च॑होतार॒न्निर॑मिमीत ।
तम्प्रायु॑ङ्क्त ।
तस्य॒ प्रयु॑क्ति पशु॒मान॑भवत् ।
## मूलम्
यᳵ का॒मये॑त पशु॒मान्थ्स्या॒मिति॑ ।
स पञ्च॑होतार॒म्प्रयु॑ञ्जीत ॥ 69 ॥
### मन्त्रः
यᳵ का॒मये॑त पशु॒मान्थ्स्या॒मिति॒ स पञ्च॑होतार॒म्प्रयु॑ञ्जीत ॥ 69 ॥
प॒शु॒माने॒व भ॑वति ।
#### टीका

3 पशुमान् बहुपशुः । 'ह्रस्वनुड्भ्यां मतुप्' इति मतुप उदात्तत्वम् ॥
### मन्त्रः
सो॑ऽकामयत॒र्तवो॑ मे कल्पेर॒न्निति॑ ।  
स पञ्च॑होतु॒ष्षड्ढो॑तार॒न्निर॑मिमीत ।  
तम्प्रायु॑ङ्क्त ।  
तस्य॒ प्रयु॑क्त्यृ॒तवो᳚ऽस्मा अकल्पन्त ।  
## मूलम्
यᳵ का॒मये॑त॒र्तवो॑ मे कल्पेर॒न्निति॑ ।
स षड्ढो॑तार॒म्प्रयु॑ञ्जीत ।
### मन्त्रः
यᳵ का॒मये॑त॒र्तवो॑ मे कल्पेर॒न्निति॒ स षड्ढो॑तार॒म्प्रयु॑ञ्जीत ।
कल्प॑न्तेऽस्मा ऋ॒तवः॑ ।
#### टीका

4 कल्पेरन्निति ॥ यथायथं संपद्यन्तामिति ॥
### मन्त्रः
सो॑ऽकामयत सोम॒पस्सो॑मया॒जी स्या᳚म् ।  
आ मे॑ सोम॒पस्सो॑मया॒जी जा॑ये॒तेति॑ ॥ 70 ॥  
स षड्ढो॑तुस्स॒प्तहो॑तार॒न्निर॑मिमीत ।  
तम्प्रायु॑ङ्क्त ।    
तस्य॒ प्रयु॑क्ति सोम॒पस्सो॑मया॒ज्य॑भवत् ।  
आऽस्य॑ सोम॒पस्सो॑मया॒ज्य॑जायत ।
## मूलम्
यᳵ का॒मये॑त सोम॒पस्सो॑मया॒जी स्या᳚म् ।
आ मे॑ सोम॒पस्सो॑मया॒जी जा॑ये॒तेति॑ ।
स स॒प्तहो॑तार॒म्प्रयु॑ञ्जीत ।
सो॒म॒प ए॒व सो॑मया॒जी भ॑वति ।
आऽस्य॑ सोम॒पस्सो॑मया॒जी जा॑यते ।

### मन्त्रः
यᳵ का॒मये॑त सोम॒पस्सो॑मया॒जी स्या॒म्, आ मे॑ सोम॒पस्सो॑मया॒जी जा॑ये॒तेति॒ स स॒प्तहो॑तार॒म्प्रयु॑ञ्जीत ।  
सो॒म॒प ए॒व सो॑मया॒जी भ॑व॒त्य् आऽस्य॑ सोम॒पस्सो॑मया॒जी जा॑यते ।
#### टीका

5 सोमपः सोमस्य पाता ऋत्विग्भूत्वा सोमस्य पाता, स ह्यदुष्टार्जन इति तद्भावः प्रार्थ्यते । यद्वा - विदुषोऽधिकारादृत्विक्त्वं प्रार्थयते सोमपश्च सोमयाजी च स्यामिति । यद्वा - सोमप इति षष्ठी । सोमपः पितुः पुत्रः सोमयाजी च स्यामिति । मम च कुले सर्वः सोमपः पुत्र ऋत्विग्वा सोमायजी च स्यादिति । सोमपानयजनसाध्याविकलयागफलाशासनाभिप्रायमुपादानमुभयोः ॥
### मन्त्रः
स वा ए॒ष प॒शुᳶ प॑ञ्च॒धा प्रति॑तिष्ठति ॥ 71 ॥  
प॒द्भिर्मुखे॑न ।

#### टीका

6 स वा एष इत्यादि ॥ स एष पशुः पञ्चधा पञ्चप्रकारैः प्रतितिष्ठति ।
धारयति पद्भिश्चतुर्भिः मुखेन च पञ्चमेन चतुष्पात्स्थितिमात्मनः करोति । द्विपात् द्विपादहस्तमुखेन स्थितिं करोति ।

## मूलम्
ते दे॒वाᳶ प॒शून् वि॒त्वा ।
सु॒व॒र्गल्ँ लो॒कमा॑यन्न् ।
 ### मन्त्रः
ते दे॒वाᳶ प॒शून् वि॒त्वा सु॑व॒र्गल्ँ लो॒कमा॑यन्न् ।

#### टीका
तस्मात्पञ्चत्वान्वयात् पञ्चभिर्होतृभिः पशून् लब्ध्वा स्वर्गं गताः ।

## मूलम्
ते॑ऽमुष्मि॑ल्ँलो॒के व्य॑ख्षुध्यन्न् ।
ते᳚ऽब्रुवन्न् ।
अ॒मुत॑ᳶप्रदान॒व्ँवा उप॑जिजीवि॒मेति॑ ।
ते स॒प्तहो॑तारय्ँ य॒ज्ञव्ँ वि॒धाया॒यास्य᳚म् ।
आ॒ङ्गी॒र॒सम्प्राहि॑ण्वन्न् ।
ए॒तेना॒मुत्र॑ कल्प॒येति॑ ।
तस्य॒ वा इ॒यङ्कॢप्तिः॑ ॥72 ॥  
यदि॒दङ्किञ्च॑ ।
य ए॒वव्ँ वेद॑ ।
कल्प॑तेऽस्मै ।
स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।
अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।
य ए॒वव्ँ वेद॑ ।
उपै॑नय्ँय॒ज्ञो न॑मति ।
### मन्त्रः
ते॑ऽमुष्मि॑ल्ँलो॒के व्य॑ख्षुध्यन्न् ।
ते᳚ऽब्रुवन्न् - ''अ॒मुत॑ᳶप्रदान॒व्ँवा उप॑जिजीवि॒मे''ति॑ ।  

ते स॒प्तहो॑तारय्ँ य॒ज्ञव्ँ वि॒धाया॒यास्य᳚माङ्गीर॒सम्प्राहि॑ण्वन्न् - ''ए॒तेना॒मुत्र॑ कल्प॒ये''ति॑ ।

तस्य॒ वा इ॒यङ्कॢप्ति॒र्  यदि॒दङ्किञ्च॑ ।   

य ए॒वव्ँ वेद॒ कल्प॑तेऽस्मै ।   

स वा अ॒यम्म॑नु॒ष्ये॑षु य॒ज्ञस्स॒प्तहो॑ता ।


अ॒मुत्र॑ स॒द्भ्यो दे॒वेभ्यो॑ ह॒व्यव्ँव॑हति ।  
य ए॒वव्ँ वेदो॒पै॑नय्ँय॒ज्ञो न॑मति ।

#### टीका

तेऽमुष्मिन्नित्यादि । व्याख्यातम् ॥

## मूलम्
यो वै चतु॑र्होतृणान्नि॒दान॒व्ँवेद॑ ।
नि॒दान॑वान्भवति ।
अ॒ग्नि॒हो॒त्रव्ँ वै दश॑होतुर्नि॒दान᳚म् ।
द॒र्श॒पू॒र्ण॒मासौ चतु॑र्होतुः ।
चा॒तु॒र्मा॒स्यानि॒ पञ्च॑होतुः ।
प॒शु॒ब॒न्धष्षड्ढो॑तुः ।
सौ॒म्यो᳚ऽध्व॒रस्स॒प्तहो॑तुः ।
ए॒तद्वै चतु॑र्होतृणान्नि॒दान᳚म् ।
य ए॒वव्ँ वेद॑ ।
नि॒दान॑वान्भवति ॥ 73 ॥
### मन्त्रः
यो वै चतु॑र्होतृणान्नि॒दान॒व्ँवेद॑ नि॒दान॑वान्भवति ।  
अ॒ग्नि॒हो॒त्रव्ँ वै दश॑होतुर्नि॒दान᳚म् ।  
द॒र्श॒पू॒र्ण॒मासौ चतु॑र्होतुः +++(निदानम्)+++।  
चा॒तु॒र्मा॒स्यानि॒ पञ्च॑होतुः  +++(निदानम्)+++।  
प॒शु॒ब॒न्धष्षड्ढो॑तुः   +++(निदानम्)+++।  
सौ॒म्यो᳚ऽध्व॒रस्स॒प्तहो॑तुः  +++(निदानम्)+++।  
ए॒तद्वै चतु॑र्होतृणान्नि॒दान᳚म्  +++(निदानम्)+++।  
य ए॒वव्ँ वेद॑  नि॒दान॑वान्भवति ॥
#### टीका

7 यो वा इत्यादि ॥ निदानं कारणं, नियतं दीयते प्रयुज्यते यस्मिन् तन्निदानम् । अग्निहोत्रादीनि दशहोत्रादीनां निदानानि, तत्र हि ते नियतं प्रयुज्यन्ते । एवं वेदिता निदानवान् भवति सर्वाभिमतोत्पत्तिनिमित्तवान् भवति ॥

इति तैत्तिरीयब्राह्मणे द्वितीयाष्टके द्वितीयप्रपाठके एकादशोऽनुवाकः ॥
समाप्तश्चायं प्रपाठकः ॥  
