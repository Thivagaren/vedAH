---
title:  ०२,
unicode_script: devanagari
---

### मन्त्रः
दख्षि॑णाम्प्रतिग्रही॒ष्यन्थ्स॒प्तद॑श॒कृत्वोऽपा᳚न्यात् ।

### टीका

1दक्षिणां प्रतिग्रहीप्यन्नित्यादि ॥ दक्षिणाप्रतिग्रहकाले सप्तदशकृत्वोऽपान्यात् अधोवायुमाकर्षेत् । सप्तदशप्राणायामान् कुर्यादिति केचित् ।
## मूलम्

आ॒त्मान॑मे॒व समि॑न्धे ।
तेज॑से वी॒र्या॑य ।
### मन्त्रः
आ॒त्मान॑मे॒व समि॑न्धे॒ तेज॑से वी॒र्या॑य ।
### टीका
आत्मानं समिद्धं करोति । अस्माल्लिङ्गात् असौ समिद्धः प्रतिग्रहीतुमर्हतीति गम्यते तेजसे वीर्याय च भवत्यपान्यप्रतिग्रहणम् ।
## मूलम्
अथो᳚ प्र॒जाप॑तिरे॒वैना᳚म्भू॒त्वा प्रति॑गृह्णाति ।
आ॒त्मनोऽना᳚र्त्यै ।
### मन्त्रः
अथो᳚ प्र॒जाप॑तिरे॒वैना᳚म्भू॒त्वा प्रति॑गृह्णात्य्
आ॒त्मनोऽना᳚र्त्यै ।
### टीका
अपिच प्रजापतिरेव भूत्वा एनां दक्षिणां प्रतिगृह्णाति । सप्तदशसङ्ख्यान्वयात् सप्तदशः प्रजापतिरिति । तच्चात्मनोऽनार्त्यै भवति अविनाशाय संपद्यते, स्वयमप्रतिग्राहकत्वात् ॥
## मूलम्
यद्ये॑न॒मार्त्वि॑ज्याद्वृ॒तꣳ सन्त॑न्नि॒र्हरे॑रन्न् ।
आग्नी᳚ध्रे जुहुया॒द्दश॑होतारम् ।
च॒तु॒र्गृ॒ही॒तेनाज्ये॑न ।
पु॒रस्ता᳚त्प्र॒त्यङ्तिष्ठन्न्॑ ।
प्र॒ति॒लो॒मव्ँ वि॒ग्राह᳚म् ॥4॥  
### मन्त्रः
यद्ये॑न॒मार्त्वि॑ज्याद्वृ॒तꣳ सन्त॑न्नि॒र्हरे॑र॒न्न्  आग्नी᳚ध्रे जुहुया॒द्दश॑होतारम् चतुर्गृही॒तेनाज्ये॑न  पु॒रस्ता᳚त्प्र॒त्यङ्तिष्ठन्न्॑ प्रतिलो॒मव्ँ वि॒ग्राह᳚म् ॥4॥  
### टीका

2यद्येनमित्यादि ॥ आर्त्विज्याद्वृतमन्ये यद्यपनयेयुः अथ स निर्ह्रियमाणः आग्नीध्रे दशहोतारं जुहुयात् चतुर्गृहीतेनाज्येन एकीकृतेन पुरस्तात् प्रत्यङ्मुखस्तिष्ठन् प्रतिलोमं 'सामाध्वर्युः' इत्यारभ्य 'चितिः स्रुक्'5 इत्येवमन्तम् । विग्राहं विच्छिद्यविच्छिद्य प्रत्यवयवं जुहुयात् ।
### मन्त्रः
प्रा॒णाने॒वास्योप॑ दासयति ।
### टीका
अस्यात्मानं आर्त्विज्यान्निर्हरतः प्राणानुपदासयति ।
## मूलम्
यद्ये॑न॒म्पुन॑रुप॒शिख्षे॑युः ।
आग्नी᳚ध्र ए॒व जु॑हुया॒द्दश॑होतारम् ।
च॒तु॒र्गृ॒ही॒तेनाज्ये॑न ।
प॒श्चात्प्राङासी॑नः ।
अ॒नु॒लो॒ममवि॑ग्राहम् ।
### मन्त्रः
यद्ये॑न॒म्पुन॑रुप॒शिख्षे॑युर् आग्नी᳚ध्र ए॒व जु॑हुया॒द्दश॑होतारम्  चतुर्गृही॒तेनाज्ये॑न प॒श्चात्प्राङासी॑न अनुलो॒ममवि॑ग्राहम् ।
### टीका
अथ यद्येनं ते निर्हर्तारः पुनरुपशिक्षेयुः समीपे प्रत्यानयेयुः अग्नीघ्र एव जुहुयात् दशहोतारं चतुर्गृहीतेनैवाज्येन पश्चात्प्राङ्मुख आसीन अनुलोमं 'चित्तिः स्रुक्'5 इत्यादि 'सामाध्वर्युः'5 इत्येवमन्तं अविग्राहं अविच्छिद्याविच्छिद्य सर्वान्ते जुहोति ।
### मन्त्रः
प्रा॒णाने॒वास्मै॑ कल्पयति ।

### टीका

प्राणानस्मै कल्पयति स्थापयति । 'अच् प्रत्यन्ववपूर्वात्' इत्यच् समासान्तः । ग्रहेराभीक्ष्ण्ये णमुल् ॥
### मन्त्रः
प्राय॑श्चित्ती॒ वाग्घोतेत्यृ॑तुमु॒खऋ॑तुमुखे जुहोति ।  

### टीका

3प्रायश्चित्तीत्यादि ॥ प्रायश्चित्तवान् । प्रायश्चित्तादिनिः, स्वरस्सतिशिष्टत्वात्स्यात् । तस्मात् प्रायश्चित्ती । प्रायश्चित्त्यां कर्तव्यायां कर्मभ्रेषोपशमनार्थे ज्ञाने कर्तव्ये जुहोति । 'सुपां सुलुक्' इति सप्तम्याः पूर्वसवर्ण इकारः । वाग्घोतेत्यृतुमुखे ऋतुमुखे जुहोति सा प्रायश्चित्तिर्भवति । कुत्र? यत्र कर्मभ्रेषो भवति, यत्र चान्यदनिर्दिष्टं प्रायश्चित्तं तत्रापि विकल्प इति केचित् ।
तत्र सर्वत्राविशेषात् केचिदाहुः - 'वग्घोता, ब्राह्मण एक होता' इति द्वावनुवाकौ जुहोति । लिङ्गं च 'सर्वं च मे भूयात्'6 इति ।
### मन्त्रः
ऋ॒तूने॒वास्मै॑ कल्पयति ।  

### टीका
अस्मा एतदर्थं ऋतून् कल्पयति यथायथं प्रवर्तयति भ्रेषोपशमनात् ।
### मन्त्रः
कल्प॑न्तेऽस्मा ऋ॒तवः॑ ॥5॥  

### टीका
त एते ऋतवश्च अस्मै कल्पन्ते संपद्यन्ते ।
### मन्त्रः
कॢ॒प्ता अ॑स्मा ऋ॒तव॒ आय॑न्ति ।

### टीका
कॢप्ताश्चर्तव एतदर्थमायन्ति अस्यैवोपकुर्वन्ति आनुगुण्यं भजन्ते ॥
### मन्त्रः
षड्ढो॑ता॒ वै भू॒त्वा प्र॒जाप॑तिरि॒दꣳ सर्व॑मसृजत ।
स मनो॑ऽसृजत ।
### टीका

4षढ्ढोतेत्यादि ॥ तत्कथमित्याह - स तादृशः प्रजापतिः प्रथमं षढ्ढोतृहोमादिना मनोऽसृजत ।

### मन्त्रः
मन॒सोऽधि॑ गाय॒त्रीम॑सृजत ।

### टीका
अथ मनसा गायत्रीमसृजत ।
### मन्त्रः
तद्गा॑य॒त्रीयँ्यश॑ आर्च्छत् ।

### टीका
अथ तदात्मीयं यशः सर्वं गायत्रीमार्छत् प्रापत् ।
### मन्त्रः
तामाऽल॑भत ।

### टीका
अथ प्रजापतिस्तामेव गायत्रीं पशुत्वेनालभत ।
### मन्त्रः
गा॒य॒त्रि॒या अधि॒ छन्दाꣳ॑स्यसृजत ।

### टीका

अथ गायत्र्या छन्दांस्यसृजत उष्णिगादीन्युदपादयत् ।
### मन्त्रः
छन्दो॒भ्योऽधि॒ साम॑ +++(असृजत)+++।

### टीका

अथ तेभ्यश्छन्दोभ्यः सामासृजत ।
### मन्त्रः
तथ्साम॒ यश॑ आर्च्छत् ।

### टीका
अथात्मीयं यशः तत्साम प्रापत् ।
### मन्त्रः
तदाऽल॑भत ॥6॥  

### टीका

अथ तदेवालभत ।
### मन्त्रः
साम्नोऽधि॒ यजूꣳ॑ष्यसृजत ।

### टीका

साम्नोऽधि यजूंष्यसृजत ।
### मन्त्रः
यजु॒र्भ्योऽधि॒ विष्णु᳚म् +++(असृजत)+++।

### टीका
यजुर्भ्योधि विष्णुमसृजत ।
### मन्त्रः
तद्विष्णु॒य्ँयश॑ आर्च्छत् ।

### टीका
तद्विष्णुं यश आर्छत् ।
### मन्त्रः
तमाऽल॑भत ।

### टीका
तमालभत ।
### मन्त्रः
विष्णो॒रध्योष॑धीरसृजत ।

### टीका
विष्णोरोषधीरसृजत ।
### मन्त्रः
ओष॑धी॒भ्योऽधि॒ सोम᳚म् +++(असृजत)+++।

### टीका
ओषधीभ्यस्सोममसृजत ।
### मन्त्रः
तथ्सोम॒य्ँयश॑ आर्च्छत् ।
तमाऽल॑भत ।
सोमा॒दधि॑ प॒शून॑सृजत ।
प॒शुभ्योऽधीन्द्र᳚म् ॥7॥  

### टीका

अथ सोमात् पशूनसृजत । पशुभ्य इन्द्रम् ।
### मन्त्रः
तदिन्द्र॒य्ँयश॑ आर्च्छत् ।

### टीका

अथेन्द्रं यशः प्रापत् ।
### मन्त्रः

तदे॑न॒न्नाति॒ प्राच्य॑वत ।
### टीका
तत्तु इन्द्रमतीत्य अन्यत्र न प्राच्यवत यशः ।
### मन्त्रः

इन्द्र॑ इव यश॒स्वी भ॑वति ।
### टीका

इन्द्र एव परमो यशस्वी बभूव ।
### मन्त्रः
य ए॒वव्ँ वेद॑ ।

### टीका
एवं वेदिता च इन्द्र इव यशस्वी भवति ।
## मूलम्
नैन॒य्ँयशोऽति॒प्रच्य॑वते ।
### मन्त्रः
य ए॒वव्ँ वेद॒ नैन॒य्ँयशोऽति॒प्रच्य॑वते ।
### टीका

एनमतीत्यान्यत्र यशः न प्रच्यवते ॥
## मूलम्
यद्वा इ॒दङ्किञ्च॑ ।
तथ्सर्व॑मुत्ता॒न ए॒वाङ्गी॑र॒सᳶ प्रत्य॑गृह्णात् ।
तदे॑न॒म्प्रति॑गृहीत॒न्नाहि॑नत् ।
यत्किञ्च॑ प्रतिगृह्णी॒यात् ।
तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।
### मन्त्रः
यद्वा इ॒दङ्किञ्च॒ तथ्सर्व॑मुत्ता॒न ए॒वाङ्गी॑र॒सᳶ प्रत्य॑गृह्णात् ।  

तदे॑न॒म्प्रति॑गृहीत॒न्नाहि॑नत् ।

यत्किञ्च॑ प्रतिगृह्णी॒यात् तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।
### टीका

5यद्वा इदमित्यादि ॥ यत्किञ्चिदिदं गवादि, तत्सर्वमुत्तानो नामाङ्गिरसः पुत्रः प्रत्यगृह्णात् ।
## मूलम्
इ॒यव्ँ वा उ॑त्ता॒न आ᳚ङ्गीर॒सः ।
अ॒नयै॒वैन॒त्प्रति॑गृह्णाति ।
### मन्त्रः
इ॒यव्ँ वा उ॑त्ता॒न आ᳚ङ्गीर॒स अ॒नयै॒वैन॒त्प्रति॑गृह्णाति ।
### टीका
तत् गवादिकं एनं प्रतिग्रहीतारं न हिनस्ति स्म ।
## मूलम्
यत्किञ्च॑ प्रतिगृह्णी॒यात् ।
तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।
### मन्त्रः
यत्किञ्च॑ प्रतिगृह्णी॒यात् तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।
### टीका
यदित्यादि । गतम् । सर्वमिति । प्रतिपदोक्तप्रतिग्रहीतृदेवानामपि इयं पृथिव्येवोत्तान आङ्गीरसः बर्हिषेति ।
### मन्त्रः
ब॒र्॒हिषा॒ प्रती॑या॒द्गाव्ँ वाऽश्व॑व्ँवा ।

### टीका
गां वाऽश्वं वा प्रतिग्रहीष्यन् बर्हिषा प्रतीयात् प्रतिमुखं गच्छेन् ।
### मन्त्रः
ए॒तद्वै प॑शू॒नाम्प्रि॒यन्धाम॑ ।
प्रि॒येणै॒वैन॒न्धाम्ना॒ प्रत्ये॑ति ॥8॥  
### टीका
एतद्वा इत्यादि । गतम् । प्रियेण धाम्ना प्रत्येति ॥
इति तैत्तिरीयब्राह्मणे द्वितीयाष्टके तृतीयप्रपाठके द्वितीयोऽनुवाकः ॥  
