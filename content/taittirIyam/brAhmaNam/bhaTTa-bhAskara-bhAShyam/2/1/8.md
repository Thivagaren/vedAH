---
title:  ०८,
unicode_script: devanagari
---


## मूलम्
द॒ख्षि॒ण॒त उप॑सृजति ।
पि॒तृ॒लो॒कमे॒व तेन॑ जयति ।
प्राची॒माव॑र्तयति ।
दे॒व॒लो॒कमे॒व तेन॑ जयति ।
उदी॑चीमा॒वृत्य॑ दोग्धि ।
म॒नु॒ष्य॒लो॒कमे॒व तेन॑ जयति ।

### मन्त्रः
द॒ख्षि॒ण॒त उप॑सृजति पितृलो॒कमे॒व तेन॑ जयति ।

#### टीका

1 दक्षिणत इत्यादि ॥ विहारस्य दक्षिणतः स्थापयित्वा गां वत्समुपसृजति ।
### मन्त्रः
प्राची॒माव॑र्तयति देवलो॒कमे॒व तेन॑ जयति ।

#### टीका
ततः प्राचीं प्राङ्मुखीं आवर्तयति आगमयति ।
### मन्त्रः

उदी॑चीमा॒वृत्य॑ दोग्धि  मनुष्य॒लो॒कमे॒व तेन॑ जयति ।
#### टीका
अथोदीचीमुदङ्मुखीं आवृत्य स्थापयित्वा दोग्धि
### मन्त्रः
पूर्वौ॑ दुह्याज्ज्ये॒ष्ठस्य॑ ज्यैष्ठिने॒यस्य॑ ।
#### टीका

2 पूर्वावित्यादि ॥ अग्रिमौ स्तनौ दुह्यात् ज्येष्ठस्य प्रथमजातस्य जैष्ठिनेयस्य ज्येष्ठाया अपत्यस्य च 'कल्याण्यादीनामिनङ्' ढक्च । ज्येष्ठाया भगिन्या अपत्यस्य वेत्येके । प्रथमोढाया अपत्यस्येत्यन्ये ।
## मूलम्

यो वा॑ ग॒तश्री॒स्स्यात् ।
अप॑रौ दुह्यात्कनि॒ष्ठस्य॑ कानिष्ठिने॒यस्य॑ ।
### मन्त्रः
यो वा॑ ग॒तश्री॒स्स्या॒द्  अप॑रौ दुह्यात्कनि॒ष्ठस्य॑ कानिष्ठिने॒यस्य॑ ।
#### टीका
यो वा गतश्रीस्स्यात् तस्यापि पूर्वौ स्तनौ दुह्यात् । शुश्रुवान् ग्रामणी राजन्यश्च त्रयो गतश्रियः अपरौ पश्चिमौ स्तनौ दुह्यात् कनिष्ठस्य पश्चाज्जातस्य । कनिष्ठाया अपत्यस्य । पूर्ववदिनङ् ।
### मन्त्रः
यो वा॒ बुभू॑षेत् ॥51॥  
#### टीका
यो वा बुभूषेत् भवितुमिच्छेत् तस्याप्यपरा स्तनौ दुह्यात्
## मूलम्
न सम्मृ॑शति ।
पा॒प॒व॒स्य॒सस्य॒ व्यावृ॑त्त्यै ।
### मन्त्रः
न सम्मृ॑शति पापवस्य॒सस्य॒ व्यावृ॑त्त्यै ।
#### टीका

3 न संमृशति हस्ताभ्यां स्तनं न संमृशति प्रस्नवनार्थं पापवस्यसस्य व्यावृत्त्यै । हस्तमर्दनेन प्रस्रावितं यद्याविःक्षरत् पापिष्ठं, संमर्शनं विना वत्सप्रस्नावितं यद्वसीयः पुण्यं तयोस्ससर्गो मा भूदिति दोहमध्ये न संमृशेत् । इतरौ समृशेदित्येके । पूर्वपश्चिमावित्यपरे

### मन्त्रः
वा॒य॒व्य॑व्ँवा ए॒तदुप॑सृष्टम् ।  
आ॒श्वि॒नन्दु॒ह्यमा॑नम् ।  
मै॒त्रन्दु॒ग्धम् ।  
अ॒र्य॒म्ण उ॑द्वा॒स्यमा॑नम् ।  
त्वा॒ष्ट्रमु॑न्नी॒यमा॑नम् ।  
बृह॒स्पते॒रुन्नी॑तम् ।  
स॒वि॒तुᳶ प्रक्रा᳚न्तम् ।  
द्या॒वा॒पृ॒थि॒व्यꣵ॑ ह्रि॒यमा॑णम् ॥52॥    
ऐ॒न्द्रा॒ग्नमुप॑सादितम् ।  
## मूलम्
सर्वा᳚भ्यो॒ वा ए॒ष दे॒वता᳚भ्यो जुहोति ।
यो᳚ऽग्निहो॒त्रञ्जु॒होति॑ ।
### मन्त्रः
सर्वा᳚भ्यो॒ वा ए॒ष दे॒वता᳚भ्यो जुहोति यो᳚ऽग्निहो॒त्रञ्जु॒होति॑ ।

#### टीका

4 वायव्यं वा इत्यादि ॥ पुनर्वचनमुपसादनान्तस्य हवीरूपस्य सर्वदेवत्यत्वेन स्तुत्यर्थम् ।
## मूलम्
यथा॒ खलु॒ वै धे॒नुन्ती॒र्थे त॒र्पय॑ति ।
ए॒वम॑ग्निहो॒त्री यज॑मानन्तर्पयति ।
### मन्त्रः
यथा॒ खलु॒ वै धे॒नुन्ती॒र्थे त॒र्पय॑त्य् ए॒वम॑ग्निहो॒त्री यज॑मानन्तर्पयति ।

तृप्य॑ति प्र॒जया॑ प॒शुभिः॑ ।
प्र सु॑व॒र्गल्ँ लो॒कञ्जा॑नाति ।
पश्य॑ति पु॒त्रम् ।
पश्य॑ति॒ पौत्त्र᳚म् ।
#### टीका
एवमग्निहोत्रं जह्वन् सर्वदेवता होमेन तर्पयति यथेत्यादि । यथा खलु तीर्थे तर्पणावसरे तत्तदपेक्षया कण्डूयनतृणप्रदानपानीयसंनिधापनादिना धेनुं तर्पयति दोग्धा, एवमग्निहोत्री धेनुः तदभिमतसंपादनेन यजमानं तर्पयति । स्वयं च तृप्यति ।
### मन्त्रः
प्र प्र॒जया॑ प॒शुभि॑र्मिथु॒नैर्जा॑यते ।
#### टीका
प्रजया दिर्घायुष्यस्वर्गलोकज्ञानपुत्रदर्शपौत्रदर्शनादिलक्षणया प्रजया पशुभिर्मिथुनैः प्रजायते ।
## मूलम्
यस्यै॒वव्ँ वि॒दुषो᳚ऽग्निहो॒त्रञ्जुह्व॑ति ।
य उ॑ चैनदे॒वव्ँ वेद॑ ॥53॥  
### मन्त्रः
यस्यै॒वव्ँ वि॒दुषो᳚ऽग्निहो॒त्रञ्जुह्व॑ति ।
य उ॑ चैनदे॒वव्ँ वेद॑ ॥53॥  
#### टीका
एवंविदुषो यस्याग्निहोत्रं जुह्वति यश्चैवं वेदिता सोपि प्रजादिना जायते

इति तैत्तिरीयब्राह्मणे द्वितीयाष्टके प्रथमप्रपाठके अष्टमोऽनुवाकः ॥  
