---
title: ३,
unicode_script: devanagari
---

### मन्त्रः

सोमो॑ धे॒नुꣳ सोमो॒ अर्व॑न्तमा॒शुम् ।
सोमो॑ वी॒रङ्क॑र्म॒ण्य॑न्ददातु ।  
सा॒द॒न्य॑व्ँविद॒थ्यꣳ॑ स॒भेय᳚म् ।
पि॒तु॒श्श्रव॑ण॒य्ँयो ददा॑शदस्मै ।

#### टीका
(SB) 1द्वितीये वशादीनां पशूनां सूक्तान्यभिहितानि । तृतीये सौम्यादीनां सूक्तान्युच्यन्ते । तत्र 'आग्रेयं कृष्णग्रीवमालभेत सौम्यं बभ्रुं ज्योगामयावी' इत्येतस्य पशोः सूक्ते वपायाः पुरोनुवाक्यामाह - योऽयं सोमो देवः सोऽयमस्मै यजमानाय धेनुं ददातु । तथा स सोमः आशुं शीघ्रगामिनमर्वन्तमश्वं ददातु । तथा स सोमः कर्मण्यं श्रौतस्मार्तकर्मयोग्यं वीरं पुत्रं ददातु । कीदृशं वीरं? सदनं गृहं तत्र साधुः सादन्यस्तं गृहनिर्वाहकमित्यर्थः । विदथे यज्ञे कुशलं विदथ्यम् । सभायां साधुः सभेयस्तं सभेयम् । स्वकीयस्य पितुः श्रवणं कीर्तिः संपाद्यते येन सोऽयं पितुःश्रवणस्तम् । यो यजमानः सोमाय देवाय ददाशत् चरु पुरोडाशादिकं ददाति । अस्मै यजमानायेति पूर्वत्रान्वयः ॥

### मन्त्रः

अषा॑ढय्ँ यु॒थ्सु त्वꣳ सो॑म॒ क्रतु॑भिः ।
#### टीका
2अथ वपाया याज्यायाः पुरोडाशस्य पुरोनुवाक्यायाश्च प्रतीके दर्शयति - 'अषाढं युत्सु पृतनासु' इति वपाया याज्या । 'त्वꣳ सोम क्रतुभिः' इति पुरोडाशस्य पुरोनुवाक्या । एतच्चोभयं 'जुष्टी नरः' इत्यत्र व्याख्यातम् ॥


-  मन्त्रः त्वꣳ सो॑म॒ क्रतु॑भिस्सु॒क्रतु॑र्भूः । त्वदन्दख्षै᳚स्सु॒दख्षो॑ वि॒श्ववे॑दाः ।  
त्वव्ँ वृषा॑ वृष॒त्वेभि॑र्महि॒त्वा ।
द्यु॒म्नेभि॑र्द्यु॒म्न्य॑भवो नृ॒चख्षाः᳚ ।

  - टीका 19अथैकोनविंशीमाह - हे सोम! त्वं क्रतुभिरस्मदनुष्ठितैः कर्मभिः सुक्रतुर्भूः । शोभनकर्मा भव । त्वं दक्षैरस्मदीयैर्बलैः सुदक्षः शोभनबलोपेतो विश्ववेदाः सर्वज्ञश्च भव । तथा त्वं वृषत्वेभिः सेचनयुक्तैरस्माभिर्वृषा सेचनयुक्तो महित्वा महिमोपेतश्च भव । द्युम्नेभिरस्मदीयैर्धनैर्द्युम्नी धनवान्भूत्वा नृचक्षा अभवो मनुष्येषु ख्यातः संपन्नः । अस्मदीयोत्कर्षमेव त्वदीयोत्कर्षत्वेन भावयेत्यर्थः ॥

-  मन्त्रः अषा॑ढय्ँ यु॒थ्सु पृत॑नासु॒ पप्रि᳚म् । सु॒व॒र्॒षाम॒फ्स्वाव्ँ वृ॒जन॑स्य गो॒पाम् ।  
भ॒रे॒षु॒जाꣳ सु॑ख्षि॒तिꣳ सु॒श्रव॑सम् ।
जय॑न्त॒न्त्वामनु॑मदेम सोम ।

  -  टीका 20अथ विंशीमाह - हे सोम! त्वामनु वयं मदेम हृष्यास्म । कीदृशं? युत्स्वषाढं युद्धेषु केनाप्यतिरस्कार्यं पृतनासु स्वकीयसेनासु पप्रिं पालकं पूरकं वा सुवर्षां स्वर्गप्रदं अप्स्वां जलप्रद वृजनस्य गोपां बलस्य रक्षकं भरेषुजां सङ्ग्रामेषु रक्षणाय प्रादुर्भवन्तं सुक्षितिं शोभननिवासं सुश्रवसं शोभनकीर्तिं जयन्तं जयोपेतम् । एतयोः ऋचोः 'सौम्यं बभ्रुं ज्योगामयावी' इत्यस्य पशोः सूक्ते प्रतीकद्वयमाम्नातम् - 'अषाढं युत्सु त्वꣳसोम क्रतुभिः' । इति ॥
### मन्त्रः
या ते॒ धामा॑नि ह॒विषा॒ यज॑न्ति ।


#### टीका
3अथ पुरोडाशस्य याज्यायाः प्रतीकं दर्शयति । सा च 'अग्नेरातिथ्यमसि' इत्यत्र व्याख्याता ।

- या ते॒ धामा॑नि ह॒विषा॒ यज॑न्ति॒ ता ते॒ विश्वा॑ परि॒भूर॑स्तु य॒ज्ञम्　।
ग॒य॒स्फान॑ᳶ प्र॒तर॑णस्सु॒वीरोऽवी॑रहा॒ प्र च॑रा सोम॒ दुर्यान्॑ ॥

  -  टीका 6यजमानस्सोममादत्ते - या त इति त्रिष्टुभार्धर्चेन ॥  
हे सोम या यानि तव धामानि स्थानानि नामानि जन्मानि वा हविषा यजन्ति ता तानि विश्वान्यपि धामानि परिभूः परितो भावयिता रक्षिता अस्तु । कः? भवान् । यद्वा - पुरुषव्यत्ययः एधीत्यर्थः । यज्ञं चं परिभूरस्तु । 'ततोन्यत्रापि दृश्यते' इति द्वितीया । तसिप्रत्ययान्तो वा । तत्र 'अभितः परितस्समयानिकषाहाप्रतियोगेष्वपि दृश्यते' इति द्वितीया । यद्वा - लक्षणे परेः कर्मप्रवचनीयसंज्ञा । 'कर्मप्रवचनीयानां प्रतिषेधः' इत्येतद्बाधित्वा व्यत्ययेन समासः ॥
 7शालां प्रवेशयति - गयस्फान इति द्वितीयेनार्धर्चेन ॥  
गय इति गृहनाम । गयानां गृहाणां स्फायिता वर्धयिता गयस्फानः । ओ स्फयी वृद्धौ 'कृत्यल्युटो बहुळम्' इति कर्तरि ल्युट्, धातोरन्त्यलोपश्छान्दसः । आकारान्तं धात्वन्तरं वा द्रष्टव्यम् । प्रतरणः प्रकर्षेण दुर्गेभ्यस्तारयिता । सुवीरश्शोभनैः पुत्रपौत्रादिभिरस्मदीयैस्तद्वान् । 'वीरवीर्यौ च' इत्युत्तरपदाद्युदात्तत्वम् । अवीरहा कस्यचिदप्यस्मदीयस्य पुत्रपौत्रादेरहन्ता सर्वदा प्रसन्न एव सन्, हे सोम दुर्यान् प्राग्वंशदीन् गृहान् प्रचर प्रकर्षेण प्रविश्य चर ॥

### मन्त्रः

त्वमि॒मा ओष॑धीस्सोम॒ विश्वाः᳚ ।
त्वम॒पो अ॑जनय॒स्त्वङ्गाः ।
त्वमात॑तन्थो॒र्व॑न्तरि॑ख्षम् ।
त्वञ्ज्योति॑षा॒ वि तमो॑ ववर्थ ॥ 15 ॥  
#### टीका

अथ हविषः पुरोनुवाक्यामाह - हे सोम त्वं विश्वा: सर्वा इमा ओषधीः अजनयः उत्पादितवानसि । तथा त्वमपो जलान्यजनयः । तथा त्वं गाः गवादिपशूनजनयः । तथा त्वमुरु विस्तीर्णमन्तरिक्षं आततन्थ विस्तारितवानसि । तथा त्वं ज्योतिषा तेजसा तमोऽन्धकारं ववर्थ निवारितवानसि ॥

### मन्त्रः
या ते॒ धामा॑नि दि॒वि या पृ॑थि॒व्याम् ।
या पर्व॑ते॒ष्वोष॑धीष्व॒फ्सु ।  
तेभि॑र्नो॒ विश्वै᳚स्सु॒मना॒ अहे॑डन्न् ।
राज᳚न्थ्सोम॒ प्रति॑ ह॒व्या गृ॑भाय ।


#### टीका
4अथ हविषो याज्यामाह - हे सोम राजन् ते तव द्युलोके या धामानि यानि स्थानानि सन्ति तथा पृथिव्यां यानि सन्ति पर्वतेष्वोषधीष्वप्सु यानि सन्ति सुमना अस्माभिः सह सौमनस्ययुक्तस्त्वं तेभिर्विश्चैस्तैः सर्वैः स्थानैर्युक्तो नोऽस्मान्प्रति हेडन्क्रोधमकुर्वन् हव्या प्रतिगृभाय हवींषि प्रतिगृहाण ॥

### मन्त्रः
विष्णो॒र्नुक॒न्तद॑स्य प्रि॒यम् ।


#### टीका
5अथ 'वैष्णवं वामनमालभेत स्पर्धमानः' इत्यस्य पशोः सूक्ते प्रतीकत्रयं दर्शयति - 'विष्णोर्नु कं वीर्याणि' इति वपायाः पुरोनुवाक्या ।
सेयं 'युञ्जते मनः' इत्यत्र व्याख्याता ।

-  मन्त्रः विष्णो॒र्नुक॑व्ँवी॒र्या॑णि॒ प्र वो॑च॒य्ँयᳶ पार्थि॑वानि विम॒मे रजाꣳ॑सि।  
यो अस्क॑भाय॒दुत्त॑रꣳ स॒धस्थ॑व्ँविचकमा॒णस्त्रे॒धोरु॑गा॒यः ॥

  -  टीका 9अध्वर्यू मेध्यौ बध्नीतः - विष्णोर्नुकमिति त्रिष्टुभा ॥  
नुकमिति क्षिप्रनाम । विष्णोर्वीर्याणि वीरकर्माणि प्रवोचं प्रकर्षेण ब्रवीमि । छान्दसो लुङ् । 'बहुलं छन्दस्यमाङ्योगेपि' इत्यडभावः । विष्णुर्विशेष्यते - यः पार्थिवानि पृथिव्यन्तरिक्षद्युलोकभवानि । पृथिवीशब्देन त्रयो लोका उच्यन्ते, यथा 'यो द्वितीयस्यां तृतीयस्यां पृथिव्याम्' इति । 'पृथिव्या ञाञौ' इत्यञ्प्रत्ययः । यः पार्थिवानि रजांसि ज्योतींषि आग्नाविद्युत्सूर्यात्मकानि विममे विनिर्मितवान् । यद्वा - पार्थिव्नि पृथुषु भवानि रजांसि वसूनी विममे ।   
किञ्च - य उत्तरं सधस्थं संहस्थानं सर्वेषामन्तरिक्षम् । 'सुपि स्थः' इति कः । 'सधमाधस्थयोः' इति सधादेश । तदस्कभायत् अस्तम्भयत् अधारयत् । अस्कभ्नादिति वक्तव्ये 'स्तन्भुस्तुन्भुस्कन्भुस्कुन्भुस्कुञ्भ्यः श्नुश्च' इति श्नाप्रत्ययः । 'छन्दसि शायजपि' इति व्यत्ययेन हेरभावेपि श्नश्शायजादेशः ।   
किं कुर्वन्नित्याह – विचक्रमाणस्त्रेधा त्रिषु लोकेषु विभज्य क्रममाणः पदत्रयं कुर्वन् । लिटः कानजादेशः । उरुगायः उरुभिर्महात्मभिर्गायत इति उरुगायः । कै गै शब्दे, घञि 'आतो युक्चिण्कृतोः' इति युक्, थाथादिना उत्तरपदान्तोदात्तत्वम् । यद्वा - उरुभिर्गन्तव्यः । गाङ् गतौ । य इत्थमित्थमकरोत्तस्य विष्णोर्वीर्यार्णि प्रवोचम् स मेधीदार्ढ्यं करोत्विति ॥

'तदस्य प्रियमभि पाथो अश्याम्' इति वपाया याज्या । सेयं 'उत नः प्रिया' इत्यत्र व्याख्याता ।

- तद॑स्य प्रि॒यम॒भि पाथो॑ अश्याम् ।
नरो॒ यत्र॑ देव॒यवो॒ मद॑न्ति ।
उ॒रु॒क्र॒मस्य॒ स हि बन्धु॑रि॒त्था ।
विष्णो᳚ᳶ प॒दे प॑र॒मे मध्व॒ उथ्सः॑ ।

   - टीका  4अथ चतुर्थीमाह - देवयवो देवानिच्छन्तो नरो यजमाना यत्र भागीरथीजले मदन्ति हृष्यन्ति । अस्य विष्णोः प्रियं तत्पाथो भागीरथीजलं अभ्यश्यां अभितो व्याप्तवान् । उरुक्रमस्य विस्तीर्णपादस्य विष्णोः परमे पदे तृतीये पादे बन्धुः संबद्धो मध्वो मधुर उत्सो भागीरथीप्रवाह इत्था हि एवंविधः । हिशब्दः सर्वलोकप्रसिद्धिद्योतनार्थः ॥

 ### मन्त्रः
 प्र तद्विष्णुः॑ ।
 #### टीका

 'प्र तद्विष्णुस्तवते' इति पुरोडाशस्य पुरोनुवाक्या । सेयं 'जुष्टो नरः' इत्यत्र व्याख्याता ॥

 -  मन्त्रः
 प्र तद्विष्णु॑स्स्तवते वी॒र्या॑य ।
 मृ॒गो न भी॒मᳵ कु॑च॒रो गि॑रि॒ष्ठाः ।
 यस्यो॒रुषु॑ त्रि॒षु वि॒क्रम॑णेषु ।
 अधि॑ख्षि॒यन्ति॒ भुव॑नानि॒ विश्वा᳚ ।

  -  टीका  10अथ दशमीमाह - तत्तस्मिन्कर्मणि यजमानानां वीर्यार्थं विष्णुः प्रस्तवते प्रकर्षेण स्तूयते । कुचरो भूमौ वर्तमानो भीमो भयंकरो मृगो न सिंहो यथोर्ध्वमुत्प्लुत्य गिरिष्ठाः पर्वतस्थो भवति, तथा यस्य विष्णोः पूर्वं वामनस्य पश्चात्त्रिविक्रमत्वं गच्छत उरुषु विस्तीर्णेषु त्रिषु विक्रमणेषु विश्वा भुवनानि सर्वे लोका अधिक्षियन्ति आधिक्येन निवसन्ति । स विष्णुः स्तूयत हति पूर्वत्रान्वयः ॥

### मन्त्रः
प॒रो मात्र॑या त॒नुवा॑ वृधान ।
न ते॑ महि॒त्वमन्व॑श्ञुवन्ति ।
उ॒भे ते॑ विद्म॒ रज॑सी पृथि॒व्या विष्णो॑ देव॒ त्वम् ।
प॒र॒मस्य॑ विथ्से ॥ 16 ॥  


#### टीका
6अथ पुरोडाशस्य याज्यामाह - हे विष्णो देव मात्रया कृत्स्नं जगन्मातुं प्रवृत्तया तनुवा त्रिविक्रमावताररूपया मूर्त्या वृधान हे वर्धमान परः उत्कृष्टोऽसि । ते त्वदीयं महित्वं महिमानं नान्यश्नुवन्ति केऽपि समर्था अनुगन्तुं न क्षमन्ते । ते तव लोकान्मातुं प्रवृत्तस्य पृथिव्या आरभ्योभे रजसी द्वे रञ्जनस्थाने पृथिव्यन्तरिक्षमित्येते त्वदीयपदे इति वयं विद्मः । त्वं पुनः परमस्योत्कृष्टस्य तृतीयस्य पदस्य स्थानं वित्से जानासि ॥

### मन्त्रः

विच॑क्रमे॒ त्रिर्दे॒वः ।

#### टीका
7अथ हविषो याज्यानुवाक्ययोः प्रतीके दर्शयति - 'विचक्रमे पृथिवीमेषः' इति पुरोनुवाक्या । 'त्रिर्देवः पृथिवीमेषः' इति याज्या । एतच्चोभयं 'जुष्टो नरः' इत्यत्र व्याख्यातम् ॥


- मन्त्रः विच॑क्रमे पृथि॒वीमे॒ष ए॒ताम् ।
ख्षेत्रा॑य॒ विष्णु॒र्मनु॑षे दश॒स्यन्न् ।
ध्रु॒वासो॑ अस्य की॒रयो॒ जना॑सः ।
उ॒रु॒ख्षि॒तिꣳ सु॒जनि॑मा चकार ।

 -  टीका 12अथ द्वादशीमाह - एष विष्णुः पृथिवीमेतां पृथिव्युपलक्षितमिदं लोकत्रयं विचक्रमे विशेषेण पादैराक्रान्तवान् । किं कुर्वन्, मनुषे मनुष्याणां क्षेत्राय निवासार्थं दशस्यन् प्रदातुमिच्छन् । अस्य विष्णोः कीरयो जनासः कीर्तिपरा जनाः ध्रुवासः स्थिरा भवन्ति । स विष्णुः पुनः सुजनिमा शोभनेन वामनरूपेण जन्मना युक्त उरुक्षितिं प्राणिनां निवासाय विस्तीर्णं स्थानं चकार ॥

 -   मन्त्रः त्रिर्दे॒वᳶ पृ॑थि॒वीमे॒ष ए॒ताम् ।
 विच॑क्रमे श॒तर्च॑सम्महि॒त्वा ।  
 प्र विष्णु॑रस्तु त॒वस॒स्तवी॑यान् ।
 त्वे॒षꣵ ह्य॑स्य॒ स्थवि॑रस्य॒ नाम॑ ॥25॥  

 -  टीका 13अथ त्रयोदशीमाह - एष विष्णुर्देवः शतर्चसं शतविधगतियुक्तामेतां पृथिवीं पृथिव्युपलक्षितलोकत्रयं महित्वा स्वमहिम्ना त्रिविचक्रमे त्रिवारं पादेनाक्रान्तवान् । तवसस्तवीयान् महतो महीयान् विष्णुः प्रास्तु प्रकृष्टो भवतु । स्थविरस्यात्यन्तं प्रवृद्धस्यास्य विष्णोर्नाम त्रिविक्रमादिरूपं त्वेषं हि प्रदीप्तं प्रसिद्धमित्यर्थः । उक्तानां मन्त्राणां 'वैष्णवं वामनमालभेत' इत्येतस्य पशोः सूक्ते प्रतीकान्याम्नातानि, 'प्र तद्विष्णुः, विचक्रमे त्रिर्देवः' इति । 'नु मर्तः' इति मन्त्रस्तु 'प्र तद्विष्णुः' इत्यनेन सह विकल्प्यते ॥

### मन्त्रः
आ ते॑ म॒हो यो जा॒त ए॒व ।


#### टीका
8अथ 'इन्द्राय मन्युमते मनस्वते ललाम प्राशृङ्गमालभेत' इत्यस्य पशोः सूक्ते प्रतीकत्रयं दर्शयति - 'आ ते मह इन्द्र' इति वपायाः पुरोनुवाक्या । 'यो जात एव प्रथमो मनस्वान्' इति याज्या । एतच्चोभयमन्वहमासा इत्यत्र व्याख्यातम् ।

-  आ ते॑ म॒ह इ॑न्द्रो॒त्यु॑ग्र॒ सम॑न्यवो॒..  +++(भाष्ये  दशाक्षरः प्रथमपादः इत्युक्तम् । द्वादशाक्षर इति स्याद् वा विचारणीयम् । दशाक्षरत्वे कथं अक्षरविभागः)+++ यत् स॒मर॑न्त॒ सेनाः᳚ ।    पता॑ति दि॒द्युन्नर्य॑स्य बाहु॒वो... र्मा ते᳚ [48] मनो॑ विष्व॒द्रिय॒ग्विचा॑रीत्  ॥

  -  टीका 6तत्रैव याज्या - आ ते मह इति पुरस्ताज्ज्योतिस्त्रिष्टुप् । त्रिष्टुबेव वा ; प्रथमः पादो दशाक्षरः कार्यः । बाह्वोरिति तृतीयपादान्तः ॥  हे इन्द्र उग्र उद्गीर्णायुध ते तव महः महती ऊती गतिः प्रभावः । 'ऊतियूति' इति क्तिन उदात्तत्वम् । प्रथमायाः पूर्वसवर्णदीर्घत्वम् । मह इत्यस्यान्तोदात्तत्वं मृग्यम् । यद्वा - ते तव महः महतः प्रभावस्य 'सावेकाचः' इति षष्ठ्या उदात्तत्वम् । ऊत्या प्राप्त्या । तृतीयायाः पूर्वसवर्णः । समन्यवः सामर्षास्सेनाः । सामर्थ्यात्परकीयाः यद्यस्मात् आसमरन्त सर्वास्सम्भूयागताः । 'समो गमृच्छि' इत्यात्मनेपदम्, 'सर्तिशास्त्यर्तिभ्यश्च' इत्यङ् । तस्य ते नर्यस्य नरीभ्यो हितस्य बाह्वोः विद्युत् दीप्यमानः शत्रुः पताति पतेत् अग्नौ शलभ इव । लेट्याडागमः । यद्वा - दिद्युत् आयुधविशेषः तव बाह्वोस्सम्बन्धी इतश्चेतश्च पततु ।   किञ्च - ते तव मनः विष्वद्रियक् विष्वग्गतं स मा विचरीत् विचलितं मा भूत् अस्मज्जयायैव भवतु 'विष्वग्देवयोश्च' इत्यद्र्यादेशः । अद्रिसन्ध्योरन्तोदात्तत्वनिपातनं स्वरनिवृत्यर्थमित्युक्तम् ॥

- मन्त्रः   यो जा॒त ए॒व प्र॑थ॒मो मन॑स्वान्दे॒वो दे॒वान्क्रतु॑ना प॒र्यभू॑षत् ।   
  यस्य॒ शुष्मा॒द्रोद॑सी॒ अभ्य॑सेतान्नृ॒म्णस्य॑ म॒ह्ना स ज॑नास॒ इन्द्रः॑  ॥

   -  टीका 5'इन्द्राय मन्युमते मनस्वते पुरोडाशमेकादशकपालं निर्वपेत्सङ्ग्रामे संयत्ते' इत्यस्य पुरोनुवाक्या - यो जात इति ॥ यो जात एव जातमात्र एव अन्येन अन्येन संस्कारेण विनैव प्रथमः देवानां प्रधानभूतः मनस्वान् मनस्वी तेजस्वी देवः दीप्तिमान् ऋतुना कर्मणा वृत्रवधादिना प्रज्ञया वा पर्यभूषत् अत्यक्रमत् पर्यगृह्णाद्वा स्वामित्वेन । भवतेर्लुङ्, व्यत्ययेन क्सः, 'श्रुकः किति' इतीट्प्रतिषेधः । यस्य शुष्माद् रोदसी द्यावापृथिव्यावपि । किमुतान्यः । अभ्यसेतां अबिभीताम् । भ्यस भये, अनुदात्तेत् । हे जनासः जनाः । पूर्ववदसुक् । स तादृश इन्द्रः नृम्णस्य बलसय मह्ना महत्त्वेन इत्थम्भूतस्तादृशो महाबलोन्यो नास्ति तस्मान्मा भैष्ट जनाः दास्यत्यस्मभ्यमिन्द्रियं बलं चेति । महतेरौणादिको नप्रत्ययः, तृतीयैकवचनसय 'सुपां सुलुक्' इत्याकारः ॥

### मन्त्रः
अ॒भि गो॒त्राणि॑ ।
#### टीका
'अभि गोत्राणि सहसा गाहमानः' इहि पुरोडाशस्य पुरोनुवाक्या । सा च 'आशुः शिशानः' इत्यत्र व्याख्याता ॥

- अ॒भि गो॒त्राणि॒ सह॑सा॒ गाह॑मानोऽदा॒यः [17]  वी॒रश्श॒तम॑न्यु॒रिन्द्रः॑ ।
दु॒श्च्य॒व॒नᳶ पृ॑तना॒षाड॑यु॒ध्यो᳚ऽस्माक॒ꣳ॒ सेना॑ अवतु॒ प्र यु॒थ्सु ।

 -  अथ सप्तमीमाह— अभिगोत्राणीति।   अयमिन्द्रः प्रयुत्सु प्रकृष्टेषु युद्धेषु अस्माकं सेना अवतु रक्षतु।   कीदृश इन्द्रः, अभि सर्वतोऽवस्थितानि गोत्राणि युद्धक्षेत्राणि सहसा शीघ्रं गाहमानः प्रविशन्।   अदायो दा(द)यारहितः।   वीरः शूरः।   शतमन्युर्बहुविधक्रोधयुक्तः।   दुश्च्यवनश्च्यावयितुं दुःशक्यः।   पृतनाषाट् परकीयसेनानामभिभविता।   अयुध्यः केनापि योद्धुमशक्यः।

### मन्त्रः

आभि॒स्स्पृधो॑ मिथ॒तीररि॑षण्यन्न् ।
अ॒मित्र॑स्य व्यथया म॒न्युमि॑न्द्र ।
आभि॒र्विश्वा॑ अभि॒युजो॒ विषू॑चीः ।
आर्या॑य॒ विशोव॑तारी॒र्दासीः᳚ ।
#### टीका
9अथ पुरोडाशस्य याज्यामाह - हे इन्द्र, अमित्रस्य अस्मद्वैरिणः मन्युं क्रोधं व्यथय व्यथितं निष्फलं कुरु । अस्मासु क्रुद्धः शत्रुर्यदाऽस्मान् हन्तुं न क्षमते तदा तदीयः क्रोधो निष्कलो भवेत्तथा त्वं कुर्वित्यर्थः । किं कुर्वन्? स्पृधः शत्रूणां स्पर्धमाना अस्मदीयाः सेना मिथतीः त्वां प्रत्यभयं याचमाना आभिरस्मदीयाभिः स्तुतिभिः अरिषण्यन् अहिंसिताः कुर्वन् । अस्मदीयस्तुतिभिस्तुष्टस्त्वमस्मदीयाः सेना यथा न हिंसिता भवन्ति तथा कुर्वित्यर्थः । किंच विश्वा परकीयाः सर्वाः सेना अभियुजः अस्मद्वधमभिलक्ष्य प्रयुज्यमाना विषूचीः नानागतीर्दासीरुपक्षयं प्राप्ता विशः सर्वाः प्रजा अभितुष्टस्सन्नवतारीः विनाशय । यथा अस्मदयिस्तुत्या तुष्टं त्वां प्रत्यभयं याचमानानामस्मत्सेनानां न हिंसां कृतवानसि तथैवास्मदीयस्तुत्या तुष्टस्सन्परकीयसेनां विनाशयेत्यर्थः ॥

### मन्त्रः

अ॒यꣳ शृ॑ण्वे॒ अध॒ जय॑न्नु॒त घ्नन्न् ।
अ॒यमु॒त प्र कृ॑णुते यु॒धा गाः ।
य॒दा स॒त्यङ्कृ॑णु॒ते म॒न्युमिन्द्रः॑ ॥ 17 ॥  
विश्व॑न्दृ॒ढम्भ॑यत॒ एज॑दस्मात् ।

#### टीका
10अथ हविषः पुरोनुवाक्यामाह - अयमिन्द्वः अध कदाचिज्जयन्वर्तते, उत अथवा घ्नन् वर्तत इत्यहं शृण्वे । अयमर्थः - यदा यदेन्द्रस्य वार्तां शृणोमि तदा तदा जयतीति वा वैरिणं हन्तीति वा शृणोमि । उत अपिच अयमिन्द्रः युधा युद्धेन गाः परकीयाः प्रकृणुते प्रकर्षेण स्वाधीनाः करोति । किंच यदाऽयमिन्द्रः स्वकीयं मन्युं सत्यमवश्यंभाविनं कृणुते करोति तदानीं दृढं क्वचिदेवावस्थितं स्थावरं एजत् कम्पमानं जङ्गमं च विश्वं सर्वं जगदस्मादिन्द्रात् भयते बिभेति । अयमर्थः - परिहासार्थो यः कोपस्तमन्तरेण यदा हृदयपूर्वकं कोपं करोति तदा सर्वं जगद्विभेतीति ।
### मन्त्रः

अनु॑ स्व॒धाम॑ख्षर॒न्नापो॑ अस्य ।
अव॑र्धत॒ मध्य॒ आ ना॒व्या॑नाम् ।
स॒ध्री॒चीने॑न॒ मन॑सा॒ तमि॑न्द्र॒ ओजि॑ष्ठेन ।
हन्म॑नाहन्न॒भिद्यून् ।
#### टीका
11अथ हविषो याज्यामाह - अस्येन्द्रस्य स्वधां हविर्लक्षणमनु आपः वृष्टिलक्षणा अक्षरन् स्रवन्ति । नाव्यानां नावा तरणीयानां नदीनां मध्य आऽवर्धत जलं सर्वतोऽभिवृद्धमभूत् । अयमिन्द्रः ओजिष्ठेनात्यन्तबलयुक्तेन सध्रीचीनेन सह वर्तमानेन मनसा युक्तस्तं प्रसिद्धं मेघमभिद्यून् प्रतिदिनं हन्मना हननसाधनेन स्वायुधेन वज्रेण अहन् ताडयति । अयमर्थः - यदाऽयं स्वेच्छया मेधं भिनत्ति तदा वृष्ट्या नदीपूरणक्षमं जलं वर्धत इति ॥

### मन्त्रः

म॒रुत्व॑न्तव्ँ वृष॒भव्ँ वा॑वृधा॒नम् ।
अक॑वारिन्दि॒व्यꣳ शा॒समिन्द्र᳚म् ।
वि॒श्वा॒साह॒मव॑से॒ नूत॑नाय ।
उ॒ग्रꣳ स॑हो॒दामि॒ह तꣳ हु॑वेम ।
#### टीका
12अथ 'इन्द्राय मरुत्वते पृश्निसक्थमालभेत' इत्यस्य पशोः सूक्ते वपायाः पुरोनुवाक्यामाह - इह कर्मणि तमिन्द्रं हुवेम आह्वयामः । किमर्थं? नूतनाय अवसे अन्यैरकृतपूर्वाय रक्षणाय । कीदृशमिन्द्रं? मरुत्वन्तं मरुद्भिः संयुतम् । वृषभं कामानां वर्षितारम् । वावृधानं अतिशयेन वर्धमानम् । अकवारिं अकुत्सितारिम् । कुत्सितेनातिस्वल्पेन वैरिणा सह स्पर्धा लज्जायै भवति । दिव्यं दिवि भवम् । शासं शासितारम् । विश्वासाहं विश्वस्याभिभवितारम् । उग्रं अनभिभवनीयम् । सहोदां बलप्रदम् ॥

### मन्त्रः

जनि॑ष्ठा उ॒ग्रस्सह॑से तु॒राय॑ ॥ 18 ॥  
म॒न्द्र ओजि॑ष्ठो बहु॒लाभि॑मानः ।
अव॑र्ध॒न्निन्द्र॑म्म॒रुत॑श्चि॒दत्र॑ ।
मा॒ता यद्वी॒रन्द॒धन॒द्धनि॑ष्ठा ।

#### टीका
13अथ वपाया याज्यामाह - हे इन्द्र त्वमुग्रः परैरप्रधृष्यः जनिष्ठ उत्पन्नोऽसि । किमर्थं? सहसे वैरिबलस्य तुराय हिंसार्थम् । कीदृश इन्द्रः? मन्द्रो हर्षयुक्तः । ओजिष्ठो बलवत्तरः । बहुलाभिमानः प्रभूताहंकारः । मरुतश्चित् मरुतोऽपि बलकर्मणि वृत्रवधादिके इन्द्रमवर्धन् वर्धितवन्तः । किंच धनिष्ठा अतिशयेन धनवती माता अदितिरूपा यद्वीरं यमिन्द्रं शूरं दधनत् धारितवती तमिन्द्रमवर्धन्नित्यन्वयः ॥

### मन्त्रः

क्व॑स्यावो॑ मरुतस्स्व॒धाऽऽसी᳚त् ।
यन्मामेकꣳ॑ स॒मध॑त्ताहि॒हत्ये᳚ ।
अ॒हꣵ ह्यु॑ग्रस्त॑वि॒षस्तुवि॑ष्मान् ।
विश्व॑स्य॒ शत्रो॒रन॑मव्ँवध॒स्नैः ।

#### टीका
14अथ पुरोडाशस्य पुरोनुवाक्यामाह - इन्द्रस्य मरुतां च परस्परसंवादोऽयम् । अहिनामकस्यामुरस्य वधे मरुत इन्द्रस्य साहाय्यमकृत्वा पलायिता अतस्तान्प्रतीन्द्रः कुपित एवं ब्रवीति - हे मरुतः यद्यस्मात्काराणादहिहत्ये अहिनामकशत्रोर्वधे मामेकमेव यूयं समधत्त संयोजितवन्तः तदानीं वो युष्माकं स्वधा साऽन्ननिमित्ता शक्तिः क्वासीत् कुत्र गता । अथवा किं मे युष्माभिः, अहं ह्युग्रः अहमेवातितीव्रः तविषः महान् तुविष्मान् बलवान् तादृशस्सन्विश्वस्य सर्वस्यापि शत्रोर्वधस्नैः वधबन्धनैः अनमं वशीकरणे शक्तोऽस्मि ॥

### मन्त्रः

वृ॒त्रस्य॑ त्वा श्व॒सथा॒ दीष॑माणाः ।
विश्वे॑ दे॒वा अ॑जहु॒र्ये सखा॑यः ।
म॒रुद्भि॑रिन्द्र स॒ख्यन्ते॑ अस्तु ॥ 19 ॥  
अथे॒मा विश्वा॒ᳶ पृत॑ना जयासि ।

#### टीका
15अथ पुरोडाशस्य याज्यामाह - पुरा वृत्रवधार्थमिन्द्रः सर्वेषां देवानां सहायमपेक्षमाणस्तैस्सह युद्धार्थमागतः । तदा सर्वे देवा वृत्रस्य श्वासमात्रेण निराकृताः सन्तो गताः । मरुतस्तु पलायनमकृत्वेन्द्रस्य सख्यमाचरन् । सोऽयं वृत्तान्तो बह्वृचब्राह्मणस्थोऽस्मिन्मन्त्रे सूच्यते । तमेतमर्थमिन्द्रं संबोध्य होता कथयति । हे इन्द्र विश्वे सर्वे देवा वृत्रस्य श्वसथात् तदुच्छ्वासादीषमाणाः पलायमानास्सन्तस्त्वामजहुः परित्यक्तवन्तः । ये तु सखायो मरुतो न पलायन्ते तैर्मरुद्भिः सख्यं तवास्तु । अथानन्तरमिमा विश्वाः सर्वाः पृतनाः सेना जयसि जेष्यसि ॥

### मन्त्रः
वधी᳚व्ँ वृ॒त्रम्म॑रुत इन्द्रि॒येण॑ ।
स्वेन॒ भामे॑न तवि॒षो ब॑भू॒वान् ।
अ॒हमे॒ता मन॑वे वि॒श्वश्च॑न्द्राः ।
सु॒गा अ॒पश्च॑कर॒ वज्र॑बाहुः ।

#### टीका
16अथ हविषः पुरोनुवाक्यामाह - हे मरुतः इन्द्रोऽहं स्वेनेन्द्रियेण हस्तेन स्वेन भामेन स्वकीयेन कोपेन वृत्रं वधीं अवधिषम् । अतः तविषो बभूवान् महानभवम् । इन्द्रो महानित्येवं लोके कीर्तिर्जातेत्यर्थः । अहमिन्द्रो वज्रबाहुस्सन् विश्वश्चन्द्राः सर्वस्य जगत आह्लादकराः सुगाः सुखेन गन्तुं प्राप्तुं शक्या एता दृश्यमाना वृष्टिलक्षणा अपो मनवे मनुष्यार्थं चकर कृतवानस्मि । सर्वस्य लोकस्यानिष्ठनिवारणाय वृत्रं हत्वेष्टप्राप्तये वृष्टिमुत्पादितवानस्मीत्यर्थः ॥

### मन्त्रः
स यो वृषा॒ वृष्णि॑येभि॒स्समो॑काः ।
म॒हो दि॒वᳶ पृ॑थि॒व्याश्च॑ स॒म्राट् ।
स॒ती॒नस॑त्वा॒ हव्यो॒ भरे॑षु ।
म॒रुत्वा᳚न्नो भव॒त्विन्द्र॑ ऊ॒ती ।

#### टीका
17अथ हविषो याज्यामाह - य इन्द्रो वृषत्वादिगुणकः स इन्द्रो नोऽस्मान्प्रति मरुत्वान् मरुद्भिर्युक्त ऊती रक्षणहेतुर्भवतु । के ते गुणा इति तेऽभिधीयन्ते - वृषा कामानां वर्षयिता । वृष्णियशब्दो बलनामसु पठितः । वृष्णियैर्बलैः समोकाः संयुक्तः । महो महत्या दिवः पृथिव्याश्च सम्राट् स्वामी सन् सम्यग्राजमानः । सतीनशब्दो जलनामसु पठितः । सतीनसत्त्वा वृष्ट्यात्मकजलप्रदः । भ्रियन्ते संपाद्यन्ते हवींषि येषु यागेष्विति भरा यागाः तेषु हव्यः आह्वानार्हः ॥

### मन्त्रः

इन्द्रो॑ वृ॒त्रम॑तरद्वृत्र॒तूर्ये᳚ ॥ 20 ॥  
अ॒ना॒धृ॒ष्यो म॒घवा॒ शूर॒ इन्द्रः॑ ।
अन्वे॑न॒व्ँविशो॑ अमदन्त पू॒र्वीः ।
अ॒यꣳ राजा॒ जग॑तश्चर्षणी॒नाम् ।
#### टीका
18अथ 'इन्द्राय वृत्रतुरे ललामं प्राशृङ्गमालभेत' इत्यस्य पशोः सूक्ते वपायाः पुरोनुवाक्यामाह - अयमिन्द्रो वृत्रतूर्ये वृत्रवधनिमित्ते युजे वृत्रमतरत् विनाशितवान् । स इन्द्रोऽनाधृष्यः केनापि तिरस्कर्तुमशक्यः । मघवा धनवान् । शूरो विक्रमयुक्तः । पूर्वीः पूर्वकालोना विशः प्रजा एनमिन्द्रं अन्वमदन्त बृत्रवधेनेन्द्रे हृष्टे सति प्रजा अपि हृष्टवत्यः । अयमिन्द्रः चर्षणीनां मनुष्याणां कृत्स्नस्य जगतश्च राजा भूत्वा वर्तते ॥

### मन्त्रः
इन्द्रो॑ वृ॒त्रम॑तरद्वृत्र॒तूर्ये᳚ ॥ 20 ॥  
अ॒ना॒धृ॒ष्यो म॒घवा॒ शूर॒ इन्द्रः॑ ।
अन्वे॑न॒व्ँविशो॑ अमदन्त पू॒र्वीः ।
अ॒यꣳ राजा॒ जग॑तश्चर्षणी॒नाम् ।

#### टीका
19अथ वपाया याज्यामाह - योऽयमिन्द्रः स एव वीरो युद्धेषु शूरः । स उ वीर्यवान् स एवोत्साहयुक्तः । स एकराजः कृत्स्नस्य जगत एक एव राजा । परस्पा अतिशयेन पाता । सोऽयं शूर इन्द्रो यदा वृत्रमतरत् विनाशितवान् अय अनन्तरमभिक्रतूनां अभिप्राप्तविरोधाचरणलक्षणकर्मणां दमिता दमनहेतुरभवत् ॥

- {अयमिन्द्रः चर्षणीनां मनुष्याणां कृत्स्नस्य जगतश्च राजा भूत्वा वर्तते ॥}


### मन्त्रः
इन्द्रो॑ य॒ज्ञव्ँव॒र्धय॑न्वि॒श्ववे॑दाः ।
पु॒रो॒डाश॑स्य जुषताꣳ ह॒विर्नः॑ ।
वृ॒त्रन्ती॒र्त्वा दा॑न॒वव्ँवज्र॑बाहुः ॥ 21 ॥  


#### टीका
20अथ पुरोडाशस्य पुरोनुवाक्यामाह - विश्ववेदाः सर्वज्ञोऽयमिन्द्रः यज्ञमस्मदीयं वर्धयन् नः अस्मदीयस्य पुरोडाशस्य सारांशं हविर्जुषताम् । वज्रबाहुरयं वत्राख्यं दानवं तीर्त्वा हत्वा दृंहणेन दृढीकरणसाधनेन दृंहिता दृढीकर्तुमुद्यतस्सन्दिशोऽदृंहत् वृत्रकृतोपद्रवेण प्रचलितानां सर्वदिग्वर्तिप्रजानां स्थैर्यं कृतवानित्यर्थः ॥

### मन्त्रः
पु॒रो॒डाश॒म्प्रति॑ गृभ्णा॒त्विन्द्रः॑ ।
य॒दा वृ॒त्रमत॑र॒च्छूर॒ इन्द्रः॑ ।
अथै॑करा॒जो अ॑भव॒ज्जना॑नाम् ।

#### टीका
21अथ पुरोडाशस्य याज्यामाह - स्पष्टोऽर्थः ॥

### मन्त्रः
इन्द्रो॑ दे॒वाञ्छ॑म्बर॒हत्य॑ आवत् ।
इन्द्रो॑ दे॒वाना॑मभवत्पुरो॒गाः ।
इन्द्रो॑ य॒ज्ञे ह॒विषा॑ वावृधा॒नः ।
वृ॒त्र॒तूर्नो॒ अभ॑य॒ꣳ॒ शर्म॑ यꣳसत् ।


#### टीका
22अथ हविषः पुरोनुवाक्यामाह - शम्बरहत्ये शम्बराख्यस्यासुरस्य हत्थे वधे निष्पन्ने सति स इन्द्रो देवानावत् रक्षितवान् । स चेन्द्रो देवानां मध्ये पुरोगा मुख्योऽभवत् । इन्द्रोऽस्मितयज्ञे हविषा वावृधानोऽतिशयेन वर्धते । वृत्रतूः वृत्रघाती स इन्द्रो नोऽस्मभ्यमभयं भयरहितं शर्म सुखं यंसत् यच्छतु ॥

### मन्त्रः

यस्स॒प्त सिन्धू॒ꣳ॒ रद॑धात्पृथि॒व्याम् ।
यस्स॒प्त लो॒कानकृ॑णो॒द्दिश॑श्च ।  
इन्द्रो॑ ह॒विष्मा॒न्थ्सग॑णो म॒रुद्भिः॑ ।
वृ॒त्र॒तूर्नो॑ य॒ज्ञमि॒होप॑ यासत् ॥ 22 ॥  

#### टीका
23अथ हविषो याज्यामाह - योऽयमिन्द्रः पृथिव्यां सप्त सिन्धून् समुद्रानदधात् स्थापितवान् । य इन्द्रः सप्त लोकान् भूरादीन्दिशश्चाकृष्णोत् कृतवान् । मरुद्भिर्देवैर्युक्तत्वेन सगणो गणसहित इन्द्रो हविष्मान् हविर्युक्तोऽभूत् । वृत्रतूः वृत्रघाती स इन्द्रः इह लोके नोऽस्मदीयं यज्ञमुपयासत् उपागच्छतु । अत्र विनियोगसंग्रहः -
सोमो धेनुऽमिति प्रोक्तं सौम्ये विष्णोर्नु वामने ।   
आ ते महो य ऐन्द्रे स्यान्मरुत्वत्यैन्द्रके मरुत् ।  
इद्रो वृत्रतुरैन्द्रे स्याद्वर्णितं सूक्तपञ्चकम् ॥ १ ॥

इति श्रमित्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टकेऽष्टमेप्रपाठके तृतीयोऽनुवाकः ॥  
