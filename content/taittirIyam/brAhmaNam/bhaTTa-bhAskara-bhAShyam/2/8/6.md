

### मन्त्रः

आ दे॒वो या॑तु सवि॒ता सु॒रत्नः॑ ।
अ॒न्त॒रि॒ख्ष॒प्रा वह॑मानो॒ अश्वैः᳚ ।
हस्ते॒ दधा॑नो॒ नर्या॑ पु॒रूणि॑ ।
नि॒वे॒शय॑ञ्च प्रसु॒वञ्च॒ भूम॑ ।

#### टीका  
(SB) 1पञ्चम ऐन्द्राग्नपश्वादींनां सूक्तान्यभिहितानि । षष्ठे सावित्रादि पशूनां सूक्तान्यभिधीयन्ते । तत्र 'सावित्रमुपध्वस्तमालभेत' इत्यस्य पशोः सूक्ते वपायाः पुरोनुवाक्यामाह - सविता देवः आयातु आगच्छतु । कीदृशः? सुरत्नः शोभनै रत्नैर्युक्तः । अन्तरिक्षप्ताः स्वकीयै रश्मिभिरन्तरिक्षं पूरयिता । अश्वैर्वहमानः स्वकीयैरश्वै रथं वाहयन् । नर्या नरेभ्यो हितानि पुरूणि बहूनि रत्नानि यजमानाय दातुं हस्ते दधानः । भूम बहुलं जगत्प्राणिजातं निवेशयंश्च रात्रौ स्वस्वगृहेऽवस्थापयन्नपि प्रसुवंश्च दिवसे स्वस्वव्यापारेषु प्रेरयन्नपि वर्तत इति शेषः॥

### मन्त्रः

अ॒भीवृ॑त॒ङ्कृश॑नैर्वि॒श्वरू॑पम् ।
हिर॑ण्यशम्यय्यँज॒तो बृ॒हन्त᳚म् ।
आस्था॒द्रथꣳ॑ सवि॒ता चि॒त्रभा॑नुः ।
कृ॒ष्णा रजाꣳ॑ सि॒ तवि॑षी॒न्दधा॑नः ।

#### टीका
2अथ वपाया याज्यामाह - अयं सविता रथमास्थात् आरूढवान् । कीदृशं रथं? कृशनैरभीवृतं कुशनशब्दः सुवर्णवाची सुवर्णैरभितोऽलंकृतमित्यर्थः । विश्वरूपं अनेकैराकारैरुपेतम् । हिरण्यशम्यं युगच्छिद्रे प्रक्षेपणीयः काष्ठविशेषः शम्या सुवर्णमयीभ्यां शम्याभ्यामुपेतम् । बृहन्तं अतिप्तौढम् । कीदृशः सविता? यजतो यष्टव्यः । चित्रभानुः बडुविधरश्मियुक्तः । तविषीं स्वकीयं बलं प्राप्य कृष्णारजांसि दधानः क्वचित्कृष्णानि रूपाणि क्वचिद्रक्तानि रूपाणि धारयन् वर्तते । एतद्रूपान्तराणामप्युपलक्षणम् । अत एव छन्दोगाः - 'असौ वा आदित्यो देवमधु' इत्येतस्यां मधुविद्यायां - 'यदेतदादित्यस्य रोहितं रूप यदेतदादित्यस्य शुक्रं रूपं यदेतदादित्यस्य कृष्णं रूपम्' इति बहुविधानि रूपाण्यामनन्ति ॥

### मन्त्रः
सघा॑ नो दे॒वस्स॑वि॒ता स॒वाय॑ ।
आ सा॑विष॒द्वसु॑पति॒र्वसू॑नि ॥ 40 ॥  
वि॒श्रय॑माणो॒ अम॑तिमुरू॒चीम् ।
म॒र्त॒भोज॑न॒मध॑रासतेन ।


#### टीका
3अथ पुरोडाशस्य पुरोनुवाक्यामाह - सघा स एव सविता देवो वसुपतिः धनपतिर्भूत्वा नोऽस्माकं सवाय कर्मानुष्ठानाय वसूनि धनानि आसाविषत् सर्वतः संपादितवान् । किं कुर्वन् - उरूचीं विस्तीर्णां गतिं अमतिमस्मदीयां मन्दप्रज्ञां विश्रयमाणो विप्रतिषेधन् । अथानन्तरं मर्तभोजनं मनुष्यैर्भोक्तुं योग्यमन्नं न रासतेऽस्मभ्यं ददाति ॥

### मन्त्रः
विजना᳚ञ्छ्या॒वाश्शि॑ति॒पादो॑ अख्यन्न् ।
रथ॒ꣳ॒ हिर॑ण्यप्रउग॒व्ँवह॑न्तः ।
शश्व॒द्दिश॑स्सवि॒तुर्दैव्य॑स्य ।
उ॒पस्थे॒ विश्वा॒ भुव॑नानि तस्थुः ।


#### टीका
4अथ पुरोडाशस्य याज्यामाह - श्यावाः श्यामवर्णाः शितिपादः श्वेतैः पादैर्युक्ताः सवितुरश्वा जनान् जन्तून् व्यख्यन् विशेषेण ज्ञापितवन्तः । अश्वेषु गच्छत्सु हि आदित्यो गच्छतीत्येवं जानन्ति । कीदृशा अश्वाः? रथं वहन्तः । कीदृशं रथं? हिरण्यप्रउगम्, ईषाग्रयोर्योगः प्रउग इत्युच्यते, सुवर्णमयः प्रउगो यस्य रथस्य सोऽयं हिरण्यप्रउगस्तम् । दैव्यस्य देवेभ्यो हितस्य सवितुरुपस्थे उत्सङ्गे दिशः प्राच्याद्या विश्वा भुवनानि पृथिव्यादयः स्वे लोकाश्च शश्वत्तस्थुनिरन्तरं तिष्ठन्ति । सवितृप्रकाशमध्ये वर्तमानमेव तदुत्सङ्गावस्थानम् ॥

### मन्त्रः
वि सु॑प॒र्णो अ॒न्तरि॑ख्षाण्यख्यत् ।
ग॒भी॒रवे॑पा॒ असु॑रस्सुनी॒थः ।
क्वे॑दानी॒ꣳ॒ सूर्य॒ᳵ कश्चि॑केत ।
क॒त॒मान्द्याꣳ र॒श्मिर॒स्या त॑तान ॥ 41 ॥  


#### टीका
5अथ हविषः पुरोनुवाक्यामाह - सुपर्णः पक्षिसदृश आदित्यः । आकाशगामित्वात्पक्षिसादृश्यम् । तादृश आदित्यः अन्तरिक्षाणि आकाशप्रदेशविशेषान् व्यख्यत् विशेषेण प्रकाशितवान् । पृतिव्यन्तरिक्षद्युलोकान्सर्वान्प्रकाशयतीत्यर्थः । कीदृशः सविता? गभीरवेपाः, वेपशब्दः कर्मवाची, उदयास्तमयलक्षणगभीरकर्मेत्यर्थः । असुरः प्राणप्रदः । अतएवान्यत्राम्नायते - 'योऽसौ तपन्नुदेति स सर्वेषां भूतानां प्राणानादायोदेति' इति । सुनीथः प्रशस्तः । एवंभूत आदित्यः इदानीं रात्रौ क्व प्रदेशे वर्तत इत्येवं कश्चिकेत को वा जानाति । अस्य सूर्यस्य रश्मिः कतमां द्यामाततान कं नामाकाशभागं व्याप्नोतीति को वा जानाति । रात्रौ सूर्यस्य तद्रश्मेश्चावस्थानदेशस्य बुद्धिमद्भिरपि दुर्विज्ञेयत्वादयमचिन्त्यमहिमेत्यर्थः ॥

### मन्त्रः
भग॒न्धिय॑व्ँवा॒जय॑न्त॒ᳶ पुर॑न्धिम् ।
नरा॒शꣳसो॒ ग्नास्पति॑र्नो अव्यात् ।
आ ये वा॒मस्य॑ सङ्ग॒थे र॑यी॒णाम् ।
प्रि॒या दे॒वस्य॑ सवि॒तुस्स्या॑म ।


#### टीका
6अथ हविषो याज्यामाह - भगं सौभाग्यं धियं सत्कर्मविषयां प्रज्ञां सवितुः प्रसादात् वाजयन्तः प्राप्नुवन्तो वर्तामहे । नोऽस्माकं पुरन्धिं वहुविषयां प्रज्ञामयं देवः अव्यात् रक्षतात् । कीदृशोऽयं? नराशंसो नरैः शंसनीयः । ग्नास्पतिः छन्दसां पालयिता । 'छन्दाꣳसि वै ग्नाः' इति श्रुत्यन्तरात् । देवपत्न्यो वा ग्नाशब्देनाभिधीयन्ते 'उतग्नावियन्तु देवपत्नी' इति मन्त्रवर्णात् । अयशब्द एतव्यं प्राप्तः व्यमाचष्टे । आसमन्तात् अये प्राप्तव्ये रयीणां धनानां संगथे संगमे निमित्तभूते सति वामस्य सर्वेषां वननीयस्य सवितुर्देवस्य वयं प्रियाः स्याम ॥

### मन्त्रः
आ नो॒ विश्वे॒ अस्क्रा॑गमन्तु दे॒वाः ।
मि॒त्रो अ॑र्य॒मा वरु॑णस्स॒जोषाः᳚ ।
भुव॒न्॒यथा॑ नो॒ विश्वे॑ वृ॒धासः॑ ।
कर᳚न्थ्सु॒षाहा॑ विथु॒रन्न शवः॑ ।

#### टीका
7अथ 'वैश्वदेवं बहुरूपमालमेतान्नकामः' इत्यस्य पशोः सूक्ते वपायाः पुरोनुवाक्यामाह - मित्रः अर्यमा वरुण इत्याद्याः सजोषाः समानप्रीतयो विश्वे सर्वे देवा अस्क्रा आभिमुख्येन कर्तारः सन्तो नोऽस्मान्प्रत्यागमन्तु आगच्छन्तु । विश्वे देवा नो वृधासः अस्मान्वर्धयितारो यथा भुवन् भवन्ति शवः अस्मदीयं बलं सुषाहा सुषहं परेषामभिभवितृ विथुरं न अचलितं यथा करन् कुर्वन्ति तथाऽस्मानागच्छन्त्विति पूर्वत्रान्वयः ॥

### मन्त्रः

शन्नो॑ दे॒वा वि॒श्वदे॑वा भवन्तु ।
शꣳ सर॑स्वती स॒ह धी॒भिर॑स्तु ॥ 42 ॥  
शम॑भि॒षाच॒श्शमु॑ राति॒षाचः॑ ।
शन्नो॑ दि॒व्याᳶ पार्थि॑वा॒श्शन्नो॒ अप्याः᳚ ।

#### टीका
8अथ वपाया याज्यामाह - विश्वदेवशब्दो वसुरुद्रादिशब्दवद्गणविशेषवाची । विश्वदेवाख्या देवा नोऽस्माकं शं सुखहेतवो भवन्तु । सरस्वती देवी धीभिः बुद्ध्यभिमानिनीभिर्देवताभिः सह शं सुखहेतुरस्तु । अभितः सचन्ते समवयन्तीत्यभिषाचो बान्धवाः ते शं सुखहेतवो भवन्तु । रातिर्मित्रं तेन सचन्त इति रातिषाचो मित्रद्वारा संबध्यमानाः पुरुषा उ तेऽपि शं सुखहेतवो भवन्तु । दिवि भवा दिव्याः पृथिवयं भवाः पार्थिवा अपोऽन्तरिक्षं तत्र भवा अप्याः 'ये देवा दिव्येकादश स्थ' इत्यत्र पठिता लोकत्रयवर्तिनो देवाः शं सुखहेतवो भवन्तु ॥

### मन्त्रः
ये स॑वि॒तुस्स॒त्यस॑वस्य॒ विश्वे᳚ ।
मि॒त्रस्य॑ व्र॒ते वरु॑णस्य दे॒वाः ।
ते सौभ॑गव्ँवी॒रव॒द्गोम॒दप्नः॑ ।
दधा॑तन॒ द्रवि॑णञ्चि॒त्रम॒स्मे ।


#### टीका
9अथ पुरोडाशस्य पुरोनुवाक्यमाह - ये विश्वे देवाः सत्यसवस्य सत्यप्रेरणस्य सवितुः मित्रस्य वरुणस्य च संबन्धिनि व्रते कमेणि समागतास्ते सर्वे यूयं सौभगं सौभाग्यं अप्नः कर्मविशेषं द्रविणं धनं च अस्मे दधातन अस्मासु संपादयत । कीदृशं सौभगं? वीरवते बहुभिर्वीरैः पुत्रैर्युक्तम् । गोमत् बहुभिर्गोभिर्युक्तम् । कीदृशं द्रविणं? चित्रं मणिमुक्तादिभेदेन बहुविधम् ॥

### मन्त्रः
अग्ने॑ या॒हि दू॒त्य॑व्ँवारि॑षेण्यः ।
दे॒वाꣳ अच्छा᳚ ब्रह्म॒कृता॑ ग॒णेन॑ ।
सर॑स्वतीम्म॒रुतो॑ अ॒श्विना॒पः ।
य॒ख्षि॒ दे॒वान्र॑त्न॒धेया॑य॒ विश्वान्॑ ॥ 43 ॥  

#### टीका
10अथ पुरोडाशस्य याज्यामाह - हेऽग्ने देवानच्छा देवानभिलक्ष्य दूत्यं याहि दूतकर्म कुरु । वारिषेण्यः मा रीरिषः कार्यविघातेनास्मान्मा हिंसीः । कान्देवानभिलक्ष्येति तदुच्यते - ब्रह्म परिवृढमिदं कर्म करोतीति ब्रह्मकृतेन कर्मकारिणा वैश्वदेवगणेन सह सरस्वत्यादीन्देवानभिलक्ष्य दूत्यं कृत्वा रत्नधेयाय रत्नसंपादनाय विश्वान्देवान् यक्षि पूजय ॥

### मन्त्रः
द्यौᳶ पि॑त॒ᳶ पृथि॑वि॒ मात॒रध्रु॑क् ।
अग्ने᳚ भ्रातर्वसवो मृ॒डता॑ नः ।
विश्व॑ आदित्या अदिते स॒जोषाः᳚ ।
अ॒स्मभ्य॒ꣳ॒ शर्म॑ बहु॒लव्ँ वि य॑न्त ।


#### टीका
11अथ हविषः पुरोनुवाक्यामाह - येयं द्यौस्तद्रूप हे पितस्त्वं अध्रुक् द्रोहरहितः । हे पृथिवि मातः त्वमप्यध्रुक् । हेऽग्ने भ्रातः त्वमप्यध्रुक् हे वसवो यूयमप्यद्रुहः । ते यूयमस्माकं द्रोहमनाचरन्तो 'नोऽस्मान्मृडत सुखयत । हे विश्वे देवा हे आदित्या हे अदिते यूयं सजोषाः समानप्रीतयोऽस्मभ्यं बहुलं शर्म सुखं वियन्त विषेण यच्छत ॥

### मन्त्रः
विश्वे॑ देवाश्शृणु॒तेमꣳ हव॑म्मे ।
ये अ॒न्तरि॑ख्षे॒ य उप॒ द्यवि॒ ष्ठ ।
ये अ॑ग्निजि॒ह्वा उ॒त वा॒ यज॑त्राः ।
आ॒सद्या॒स्मिन्ब॒र्॒हिषि॑ मादयध्वम् ।


#### टीका
12अथ हविषो याज्यामाह - हे विश्वे देवाः मे हवं मदीयमाह्वानं शृणुत । ये यूयमन्तरिक्षे स्थ अन्तरिक्षलोके स्थिताः ये चोप समीपे पृथिव्यां स्थिताः ये च द्यवि दिवि लोके स्थ ये यूयमग्निजिह्वा अग्निद्वारेण हविषः स्वीकर्तारः उत वा अन्येऽपि वा यजत्राः यष्टव्याः ते सर्वेऽप्यस्मिर्न्बीहषि यागे आसद्य उपविश्य मादयध्वं दृप्ता भवत । अस्मानपि हर्षयत ॥

### मन्त्रः
आ वा᳚म्मित्रावरुणा ह॒व्यजु॑ष्टिम् ।
नम॑सा देवा॒वव॑साववृत्याम् ॥ 44 ॥  
अ॒स्माक॒म्ब्रह्म॒ पृत॑नासु सह्या अ॒स्माक᳚म् ।
वृ॒ष्टिर्दि॒व्या सु॑पा॒रा ।

#### टीका
13अथ 'मैत्रावरुणीं द्विरूपामालभेत' इत्यस्य पशोः सूक्ते पुरोनुवाक्यामाह - मित्रावरुणा हे मित्रावरुणौ देवौ अवसा अस्मद्रक्षणेन निमित्तभूतेन वां युवयोः हव्यजुष्टिं हविषः प्रीतिं नमसा नमस्कारेण सह आववृत्यां पुनः पुनरावर्तयामि । अतो भवत्प्रसादादस्माकं पृतनासु परकीयसेनासु प्राप्तासु व्रह्म भवदुपदिष्टं मन्त्रजातं सह्याः सहतां परकीयसेना अभिभवतु । किं चास्माकं भवत्प्रसादात् दिवि भवा दिव्या वृष्टिः सुपारा सुष्ठु पारयित्री फलं प्रापयन्ती भवतु ॥

### मन्त्रः
यु॒वव्ँवस्त्रा॑णि पीव॒सा व॑साथे ।
यु॒वोरच्छि॑द्रा॒ मन्त॑वो ह॒ सर्गाः᳚ ।
अवा॑तिरत॒मनृ॑तानि॒ विश्वा᳚ ।
ऋ॒तेन॑ मित्रावरुणा सचेथे ।


#### टीका
14अथ वपाया याज्यामाह - हे मित्रावरुणौ पीवसा अतिस्थूलौ युवं युवामुभौ वस्त्राणि बहुविधानि वसाथे आच्छादयतः । युवोः युवयोः मन्तवः मननरूपा अनुग्रहविशेषाः सर्गाः भवद्विः सृष्टा अच्छिद्राः अछिन्नाः निरन्तरं भवदनुग्रहादस्मासु वर्तन्त इत्यर्थः । विश्वा सर्वाण्यनृतानि अस्मदीयापराधरूपाणि अवातिरतं युवां विनाशितवन्तौ । हे मित्रावरुणौ, ऋतेन सत्येन शास्त्रीयमार्गेण सचेथे अस्मान् संयोजयथः ॥

### मन्त्रः
तथ्सु वा᳚म्मित्रावरुणा महि॒त्वम् ।
ई॒र्मा त॒स्थुषी॒रह॑भिर्दुदुह्रे ।
विश्वा᳚ᳶ पिन्वथ॒ स्वस॑रस्य॒ धेनाः᳚ ।
अनु॑ वा॒मेक॑ᳶ प॒विरा व॑वर्ति ॥ 45 ॥  

#### टीका
15अथ पुरोडाशस्य पुरोनुवाक्यामाह - हे मित्रावरुणौ वां युवयोः तत् महित्वं माहात्म्यं सु अत्यन्तं सुष्ठु वर्तते । किं तन्माहात्म्यमिति तदुच्यते - ईर्मा गमनशीले आदित्ये तस्थुषीः रश्मिद्वारेणावस्थिता अपः अहभिः सर्वेष्वहस्सु दुदुहे युवां दुग्धवन्तौ । आदित्यमण्डले रश्मिद्वारा यो जलसंग्रहः पुनरपि संगृहीतस्य यद्वर्षणं तदुभयमाश्चर्यरूपं भवदीयं माहात्म्यम् । स्वयं सरति सर्वदा गच्छतीति स्वसर आदित्यः तस्य संबन्धिना वृष्टिजलेन धेना धातव्याः पोषणीयाः, विश्वाः सर्वाः प्रजाः पिन्वथ प्रीणयथः । अनु वृष्टिकालानन्तरमेव वां युवयोर्मध्य एको मित्र आदित्यः पविः स्वकीयेनातपेन पङ्कयुक्ताया भूमेः शोषकस्सन् आववर्ति पुनः पुनरावर्तते ॥

### मन्त्रः
यद्बꣳहि॑ष्ठ॒न्नाति॒ विदे॑ सुदानू ।
अच्छि॑द्र॒ꣳ॒ शर्म॒ भुव॑नस्य गोपा ।
ततो॑ नो मित्रावरुणाववीष्टम् ।
सिषा॑सन्तो जीगि॒वाꣳस॑स्स्याम ।

#### टीका
16अथ पुरोडाशस्य याज्यामाह - भुवनस्य लोकस्य गोपा रक्षकौ सुराः शोभनस्य फलस्य दातारौ हे मित्रावरुणौ यद्यस्मात्कारणात् बंहिष्ठं अत्यन्तबहुलं अच्छिद्रं विनाशरहितं शर्म सुखं नातिविदे भवदनुग्रहं विना प्रकारान्तरेणास्मभिर्नात्यन्तं लभ्यं ततः कारणात् हे मित्रावरुणौ नोऽस्मान् अवीष्टं रक्षितवन्तौ । सिषासन्तः भवद्दत्तं फलं लब्धुमिच्छन्तः वयं जीगिवांसः जेतुं प्राप्तवन्तः स्याम ॥

### मन्त्रः
आ नो मित्रावरुणा ह॒व्यदा॑तिम् ।
घृ॒तैर्गव्यू॑तिमुख्षत॒मिडा॑भिः ।
प्रति॑ वा॒मत्र॒ वर॒मा जना॑य ।
पृ॒णी॒तमु॒द्नो दि॒व्यस्य॒ चारोः᳚ ।


#### टीका
17अथ हविषः पुरोनुवाक्यामाह - हे मित्रावरुणौ युवां हव्यदातिं हविर्दानहेतु नो गव्यूतिं अस्मदीयं गोसमूहं इडाभिः तृणादिभक्ष्यषिशेषैः सह तज्जनितेन घृतेन आज्येन आ समन्तात् उक्षतं सिञ्चतम् । बहुविधगोग्रासद्वारा घृतसंपूर्तिं कुरुतमित्यर्थः । हे मित्रावरुणौ वां युवां अत्र अस्मिन्देशे जनाय सर्वजनोपकारार्थं दिव्यस्य दिवि भवस्य चारोरुद्रः समीचीनस्योदकस्य वरं श्रेष्ठं सारं प्रति पृणतिं प्रतिक्षेत्रं पूरयतम् ॥

### मन्त्रः
प्र बा॒हवा॑ सिसृतञ्जी॒वसे॑ नः ।
आ नो॒ गव्यू॑तिमुख्षतङ्घृ॒तेन॑ ॥ 46 ॥  
आ नो॒ जने᳚ श्रवयतय्ँ युवाना ।
श्रु॒तम्मे॑ मित्रावरुणा॒ हवे॒मा ।


#### टीका
18अथ हविषो याज्यामाह - हे मित्रावरुणौ नो जीवसे अस्माकं जीवनार्थं बाहवा भवदीयौ बाहू प्रसिसृतं प्रसारयतं बाहू प्रसार्यास्मानादाय रक्षतमित्यर्थः । नो गव्यूतिं अस्मदीयं गोसमूहं आ समन्तात् धृतेन उक्षतं सिञ्चतम् । युवाना नित्यतरुणौ परस्परमिश्रितौ वा, युवां नः अस्मात् जने जनमध्ये श्रवयतं प्रख्यापयतम् । हे मित्रावरुणौ मे मदीयं इमा हवा श्रुतमिदमाह्वानं शृणुतम् ॥

### मन्त्रः
इ॒मा रु॒द्राय॑ स्थि॒रध॑न्वने॒ गिरः॑ ।
ख्षि॒प्रेष॑वे दे॒वाय॑ स्व॒धाम्ने᳚ ।
अषा॑ढाय॒ सह॑मानाय मी॒ढुषे᳚ ।
ति॒ग्मायु॑धाय भरता शृ॒णोत॑न ।


#### टीका
19अथ 'रौद्रीꣳरोहिणीमालभेत' इत्यस्य पशोः सूक्ते वपायाः पुरोनुवाक्यामाह - हे ऋत्विजो हे पुत्रपौत्रा वा शृणोतन मदीयं वाक्यं शृणुत । किं वाक्यमिति तदुच्यते - रुद्राय इमा वेदोक्ता गिरः स्तुतिरूपा वाचो भरत संपादयत । कीदृशाय रुद्राय? स्थिरधन्वने दृढेन धनुषा युक्ताय । क्षिप्रेषवे शीघ्रगामिबाणयुक्ताय । देवाय द्योतमानाय स्वधाम्ने स्वकीयस्थानयुक्ताय स्वधाशब्दवाच्येनान्नेन युक्ताय वा । अषाढाय परैरभिभवितुमशक्याय । सहमानाय परानभिभवितुं समर्थाय । मीढुषे वृष्ट्यादिसेचनसमर्थाय । तिग्मायुधाय तीक्ष्णैरायुधैरुपतोय ॥

### मन्त्रः
त्वाद॑त्तेभी रुद्र॒ शन्त॑मेभिः ।
श॒तꣳ हिमा॑ अशीय भेष॒जेभिः॑ ।
व्य॑स्मद्द्वेषो॑ वित॒रव्व्यँꣳहः॑ ।
व्यमी॑वाꣳश्चातयस्वा॒ विषू॑चीः ॥ 47 ॥  


#### टीका
20अथ वपाया याज्यामाह - हे रुद्र त्वा दत्तेभिः त्वयाऽस्मभ्यं दत्तैः शंतमेभिः सुखतमैः भेषजेभिः ओषधैः शतं हिमाः शतसंख्याकान् संवत्सरान् अशीय प्राप्नुयाम् । द्वेषः द्वेषिणः शत्रून् अस्मद्विचातयस्व अस्मत्तो वियोजयस्व । नात्र वियोगमात्रं किंतु वितरं अतिशयेन वियोगं कुरु । अंहः पापं विचातयस्व । अमीवान् रोगान् विषूचीर्विविधगतियुक्तान्कृत्वा विचातयस्व ॥

### मन्त्रः
अर्ह॑न्बिभर्षि॒ मा न॑स्तो॒के ।

#### टीका
21अथ पुरोडाशस्य याज्यानुवाक्ययोः प्रतीके दर्शयति - 'अर्हन्बिभर्षि सायकानि धन्वा' इत्येषा पुरोनुवाक्या । सा च प्रवर्ग्यमन्त्रकाण्डे व्याख्यास्यते ।

'मा नस्तोके तनये' इति याज्या । सा च 'त्वमग्ने बृहद्वय' इत्यनुवाके व्याख्याता ॥

### मन्त्रः
आ ते॑ पितर्मरुताꣳ सु॒म्नमे॑तु ।
मा न॒स्सूर्य॑स्य स॒न्दृशो॑ युयोथाः ।
अ॒भि नो॑ वी॒रो अर्व॑ति ख्षमेत ।
प्र जा॑येमहि रुद्र प्र॒जाभिः॑ ।


#### टीका
22अथ हविषः पूरोनुवाक्यामाह - हे मरुतां पितः पालक रुद्र ते सुम्नं त्वया संपादितत्वेन त्वदीयं सुखं आसमन्तात् एतु अस्मान्प्राप्नोतु । किंच त्वमस्मान् सूर्यस्य संदृशः सूर्यसम्बन्धिनो दर्शनान्मा युयोथाः मा वियोजय । सूर्यानुगृहीतं चक्षुष्पाटवमस्माकं सर्वदाऽस्त्वित्यर्थः । नोऽस्माकं वीरः पुत्रः अर्वति अश्वस्य पृष्ठे अभिक्षमेत सर्वप्रकारेण समर्थोऽस्तु । हे रुद्र त्वत्प्रसादाद्वयं प्रजाभिः प्रजायेमहि बह्वीः प्रजा उत्पादयामः ॥

### मन्त्रः
ए॒वा ब॑भ्रो वृषभ चेकितान ।
यथा॑ देव॒ न हृ॑णी॒षे न हꣳसि॑ ।
हा॒व॒न॒श्रूर्नो॑ रुद्रे॒ह बो॑धि ।
बृ॒हद्व॑देम वि॒दथे॑ सु॒वीराः᳚ ।


#### टीका
23अथ हविषो याज्यामाह - हे देव यथा न हृणीषे न कुप्यसि न हंसि च न मारयस्यपि एवैवमेव त्वामाह्वयामीति शेषः । रुद्रस्य विशेषणानि - बभ्रो पिङ्गलवर्ण वृषभ कामानां वर्षक चेकितान सर्वज्ञ हे रुद्र हावनश्रूः आह्वानस्य श्रोता सन्निह कर्मणि नोऽस्मान् बोधि बुध्यस्व अस्मदीयां हूतिं जानीहीत्यर्थः । वयं सुवीराः शोभनापत्ययुक्ताः सन्तो विदथे यज्ञे बृहद्वदेम प्रौढं स्तोत्रं पठामः ॥

### मन्त्रः
परि॑ णो रु॒द्रस्य॑ हे॒तिस्स्तु॒हि श्रु॒तम् ।
मीढु॑ष्ट॒मार्ह॑न्बिभर्षि ।
त्वम॑ग्ने रु॒द्र आ वो॒ राजा॑नम् ॥ 48 ॥  


#### टीका
24अस्मिन्नेव रौद्रे पशौ विकल्पिते सूक्ते षण्णामृचां प्रतीकानि दर्शयति - 'परि णो रुद्रस्य हेतिर्वृणक्तु' इति वपाया पुरोनुवाक्या ।

'स्तुहि श्रुतं गर्तसदं युवानं' इति याज्या ।

'मीढुष्टम शिवतम' इति पुरोडाशस्य पुरोनुवाक्या । एतत्त्रयं रुद्राध्याये व्याख्यातम् ।

'अर्हन्बिभर्षि' इति पुरोडाशस्य याज्या । सा च प्रवर्ग्यमन्त्रेषु व्याख्यास्यते ।

'त्वमग्ने रुद्रो असुरः' इति हविषः पुरोनुवाक्या ।

'अवो राजानमध्वरस्य' इति याज्या ।

एतच्चोभयं 'त्वमग्ने रुद्र' इत्यनुवाके व्याख्यातम् ॥


अत्र विनियोगसंग्रहः-
आ देव इति सावित्रे उपध्वस्ते सनिप्रदे ।
आ नो विश्वे वैश्वदेवे बहुरूपेऽशनप्रदे ॥ १ ॥

आ वां मित्रा द्विरूपायां मैत्रावरुणनामानि ।
इमा रुद्राय रोहिण्यां रौद्र्यां गवि समीरितम् ॥

परि णो रुद्र इत्येतत्तत्रैव हि विकल्पितम् ॥ २ ॥

इति श्रमित्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके अष्टमप्रपाठके षष्ठोऽनुवाकः ॥  
