

### मन्त्रः

अ॒भिप्रेहि॑ वी॒रय॑स्व ।
उ॒ग्रश्चेत्ता॑ सपत्न॒हा ।

### टीका
(SB) 1पञ्चदशे राजाभिषेक उक्तः । षोडशे तदङ्गत्वेन रथारोहणमुच्यते । कल्पः - 'अग्रेणाग्निꣳ रथोऽवस्थितो भवत्यभि प्रेहीति तꣳ राजाऽभ्येति' इति । सोऽयं मन्त्रोऽष्टमेऽनुवाके व्याख्यातः ।

### मन्त्रः
आति॑ष्ठ वृत्र॒हन्त॑मः ।
तुभ्य॑न्दे॒वा अधि॑ब्रवन्न् ।


### टीका
कल्पः - 'आतिष्ठ वृत्रहन्तम इत्यारोहन्तमभिमन्त्रयते' इति । अयमपि तत्रैव व्याख्यातः ॥

### मन्त्रः
अ॒ङ्कौ न्य॒ङ्काव॒भितो॒ रथ॒य्ँयौ ।
ध्वा॒न्तव्ँ वा॑ता॒ग्रमनु॑ स॒ञ्चर॑न्तौ ।
दू॒रेहे॑तिरिन्द्रि॒यावा᳚न्पत॒त्री ।
ते नो॒ऽग्नय॒ᳶ पप्र॑यᳶ पारयन्तु ।

### टीका
2कल्पः - 'अङ्कौ न्यङ्काविति रथचक्रे अभिमृशति' इति । अङ्क इति दक्षिणचक्रस्य नाम, न्यङ्क इत्युत्तरचक्रस्य । रथमभितः रथस्य पार्श्वयोर्यावङ्कौ यौ च न्यङ्कौ विद्येते । एकैकस्मिन्पार्श्वे चक्रद्वयं रथस्य चक्रचतुष्टयोपेतत्वात् । अथवाऽङ्कशब्दश्चक्रवाची । न्यङ्कशब्दश्चक्रयुक्तपक्षवाची । यावङ्कौ तौ यौ च न्यङ्कौ तौ धवन्तं ध्वनियुक्तं वाताग्रं वायोः पूर्वभागमनुसंचरन्तौ वायोरपि शीघ्रवेगेन गच्छत इत्यर्थः । दूरे हेतिरित्यादिभिस्त्रिभिः शब्दैस्त्रयोऽग्निविशेषा उच्यन्ते । ते त्रयोऽप्यग्नयः पप्रयः गमनं पूरयन्तो नोऽस्मान्पारयन्तु गमनसमाप्तिं प्रापयन्तु ॥

### मन्त्रः

नम॑स्त ऋषे गद ।
अव्य॑थायै त्वा स्व॒धायै᳚ त्वा ॥55॥  
मा न॑ इन्द्रा॒भित॒स्त्वदृ॒ष्वारि॑ष्टासः ।
ए॒वा ब्र॑ह्म॒न्तवेद॑स्तु ।

### टीका
3कल्पः - 'नमस्त ऋष इति पुरोहितमभिमन्त्रयते' इति । हे ऋषे अतीन्द्रियद्रष्टः पुरोहित ते तुभ्यं नमोऽस्तु । गद अस्मभ्यं हितं कथय । अव्यथायै शत्रुकृतबाधाराहित्याय त्वा त्वां भजाम इति शेषः । स्वधायै अन्नार्थं त्वां भजामः । हे ऋष्व पुरोहितात्मन् ऋषे, इन्द्र परमैश्वर्यसंपन्न नोऽस्माकं त्वत् तव प्रसादादरिष्टासः अस्माभिर्हिंसितुं बाधितुमशक्याः प्रत्यवायाः अभितः सर्वतो मा भूवन् । हे ब्रह्मन्, तवेत् तवैव प्रसादादेवेत्थमेवास्तु ॥

### मन्त्रः
तिष्ठा॒ रथे॒ अधि॒ यद्वज्र॑हस्तः ।
आ र॒श्मीन्दे॑व युवसे॒ स्वश्वः॑ ।


### टीका
4कल्पः - 'तिष्ठा रथे इति सारथिम्' इति । अभिमन्त्रयत इत्यनुवर्तते । हे सारथे यस्मात्त्वं वज्रहस्तस्तस्माद्रथेऽप्यधितिष्ठ अधिरुह्य स्थितो भव । कल्पः - 'आ रश्मीनिति रश्मीनालभेत' इति । हे देव रथप्रवर्तक स्वश्वः शोभनाश्वयुक्तस्त्वं रश्मीन् प्रग्रहान् युवसे आदाय मिश्रीकुरु ।
### मन्त्रः
आति॑ष्ठ वृत्रहन्ना॒तिष्ठ॑न्त॒म्परि॑ ।
अनु॒ त्वेन्द्रो॑ मद॒त्वनु॑ त्वा मि॒त्रावरु॑णौ ।


### टीका
कल्पः - 'आतिष्ठ वृत्रहन्निति षड्भिरारूढम्' इति । अभिमन्त्रयत इत्यनुवर्तते । तत्र चतुर्णां मन्त्राणां प्रतीकानि दर्शयति - एते मन्त्रा अष्टमानुवाके व्याख्याताः ॥

### मन्त्रः
द्यौश्च॑ त्वा पृथि॒वी च॒ प्रचे॑तसा ।
शु॒क्रो बृ॒हद्दख्षि॑णा त्वा पिपर्तु ।
अनु॑ स्व॒धा चि॑किता॒ꣳ॒ सोमो॑ अ॒ग्निः ।
अनु॑ त्वाऽवतु सवि॒ता स॒वेन॑ ॥56॥  


### टीका
5पञ्चमं मन्त्रमाह - अत्रापि पादत्रयं तस्मिन्नेवानुवाके व्याख्यातम् । हे राजान् सविता देवः सवेन प्रेरणेन त्वा अन्ववतु अनुकूलस्सन् रक्षतु ।

### मन्त्रः
इन्द्र॒व्ँविश्वा॑ अवीवृधन्न् ।
स॒मु॒द्रव्य॑चस॒ङ्गिरः॑ ।
र॒थीत॑मꣳ रथी॒नाम् ।
वाजा॑ना॒ꣳ॒ सत्प॑ति॒म्पति᳚म् ।
### टीका
अथ षष्ठमन्त्रमाह - अयं मन्त्रः पूर्वानुवाके व्याख्यातः ॥

### मन्त्रः

परि॑मा से॒न्या घोषाः᳚ ।
ज्याना᳚व्ँ वृञ्जन्तु गृ॒ध्नवः॑ ।
मे॒थि॒ष्ठाᳶ पिन्व॑माना इ॒ह ।
माङ्गोप॑तिम॒भि सव्ँ वि॑शन्तु ।

### टीका
6कल्पः - 'परि मा सेन्या इति द्वे वाचयित्वा' इति । तत्र प्रथमामाह - सेन्याः परकीयायां सेनायां भवाः, ज्यानां धनुर्गतानां घोषा नादा मा परिवृञ्जन्तु मां परितो वर्जयन्तु । तदीया धनुर्घोषा मद्विषये मा प्रवर्तन्ताम् । कीदृशा घोषाः? गृध्नवः परराष्ट्रग्रहणेच्छावन्तः, मेथिष्ठाः श्रोत्रसंगमनोचिताः, इह अस्मिन्कर्मणि युद्धविशेषे वा पिन्वमाना अप्रतिकूलत्वेन मां प्रणीयन्तः । तादृशा ज्याघोषा गोपतिं भूपतिं मामभिसंविशन्तु अभितः सम्यक्प्रवि- शन्तु । ये शत्रुसंबन्धिनो घोषास्ते सर्वेऽप्यप्रतिकूलत्वेन स्वकीयघोषा भवन्त्वित्यर्थः ॥

### मन्त्रः
तन्मेऽनु॑मति॒रनु॑ मन्यताम् ।
तन्मा॒ता पृ॑थि॒वी तत्पि॒ता द्यौः ॥57॥  
तद्ग्रावा॑णस्सोम॒सुतो॑ मयो॒भुवः॑ ।
तद॑श्विना शृणुतꣳ सौभगा यु॒वम् ।


### टीका
7अथ द्वितीयामाह - अनुमत्याख्या देवी तत् मदीयं कर्म अनुमन्यतां अङ्गीकरोतु । पृथिव्याख्या माता तदनुमन्यताम् । द्युलोकरूपः पिता तदनुमन्यताम् । सोमसुतः सोममभिषुण्वन्तः मयोभुवः सुखस्य भावयितारः ग्रावाणः पाषाणास्तदनुमन्यताम् । हेऽश्विनौ सौभगा युवं भाग्यवन्तौ युवां तच्छृणुतम् ॥

### मन्त्रः
अव॑ ते॒ हेड॒ उदु॑त्त॒मम् ।

### टीका
8कल्पः - 'उत्तराभिस्तिसृभिरभिमत्र्य' इति । तत्र द्वयोः प्रतीके दर्शयति - एतच्चोभयं संहितायां 'वैश्वानरो न' इत्यनुवाके व्याख्यातम् ।
### मन्त्रः
ए॒ना व्या॒घ्रम्प॑रिषस्वजा॒नाः ।
सि॒ꣳ॒हꣳ हि॑न्वन्ति मह॒ते सौभ॑गाय ।
स॒मु॒द्रन्न सु॒हुव॑न्तस्थि॒वाꣳस᳚म् ।
म॒र्मृ॒ज्यन्ते᳚ द्वी॒पिन॑म॒फ्स्व॑न्तः ।

### टीका
अथ तृतीयामाह - व्याघ्रं व्याघ्रवत्केनाप्यप्रधृष्यं सिंहं सिंहसमानशक्तियुक्तमेनं राजानं परिषस्वजाना आलिङ्गयन्तो ब्राह्मणा बान्धवाश्च महते सौभगाय हिन्वति प्रीणयन्त्याशीर्वादान्कुर्वन्तीत्यर्थः । समुद्रं न समुद्रमिव सुखेनाह्वातुं शक्यं तस्थिवांसं तस्मिन्स्थानेऽवस्थितमेनं मर्मृज्यन्ते अभिषेकलेपान्पुनःपुनः शोधयन्ति । तत्र दृष्टान्तः - अप्स्वन्तः जलमध्ये द्वीपिनं गजं यथा प्रक्षांलयन्ति तद्वदित्यर्थः ।
### मन्त्रः
उद॒सावे॑तु॒ सूर्यः॑ ।
उदि॒दम्मा॑म॒कव्ँवचः॑ ।
उदि॑हि देव सूर्य ।
स॒ह व॒ग्नुना॒ मम॑ ।
अ॒हव्ँ वा॒चो वि॒वाच॑नम् ।
मयि॒ वाग॑स्तु धर्ण॒सिः ।
यन्तु॑ न॒दयो॒ वर्ष॑न्तु प॒र्जन्याः᳚ ।
सु॒पि॒प्प॒ला ओष॑धयो भवन्तु ।

### टीका
9कल्पः - 'उदसावेत्वित्यादित्यमुदीक्षयति' इति । असौ राजा सूर्यसमो भूत्वा उदेतु उदयमभिवृद्धिं गच्छतु । मामकं मदीयमिदमाशीर्वादरूपं वच उदेतु अभिवृद्धिं गच्छतु । हे सूर्य देव दीप्यमान राजन् मम ब्राह्मणस्य सह वग्नुना वचनेनाशीर्वादेन सह त्वमुदिहि अभ्युदयं गछ । अहं पुरोहितः वाचः धर्माधर्मात्मिकायाः विवाचनं विशेषेणाभिवदनसामर्थ्यं प्राप्नुयामिति शेषः । येयं मयि स्थिताऽऽशीर्वादरूपा वाक्सा धर्णसिः धरणशीला सुप्रतिष्ठिताऽस्तु । नदयो नद्यः सर्वा यन्तु पूर्णाः प्रवहन्तु । पर्जन्या मेघाः स्वस्वकाले वर्षन्तु । ओषधयो व्रीह्यादयः सुपिप्पलाः शोभनफलोपेता भवन्तु ॥

### मन्त्रः
अन्न॑वतामोद॒नव॑तामा॒मिख्ष॑वताम् ।
ए॒षाꣳ राजा॑ भूयसाम् ॥58॥  

### टीका
10कल्पः - 'अन्नवतामिति जनपदाननुवीक्षते' इति । अदनीयानि प्रशस्तभक्ष्यभोज्यानि येषु ग्रामेषु ते ग्रामा अन्नवन्तः । प्रभूतेन व्रीहिप्रियङ्गाद्योदनेन युक्ता ओदनवन्तः । आमिक्षशब्देन दधिक्षीरादिरसद्रव्याण्युपलक्ष्यन्ते तैर्युक्ता आमिक्षवन्तः । तादृशानामेषां ग्रामाणां राजा स्वामी भूयासम् ॥

अत्र विनियोगसंग्रहः -
अभीति रथमागत्यातिष्ठारोढुस्तु मन्त्रणम् ।  
अङ्कौ चक्रे उपस्पृश्य नमो विप्राभिमन्त्रणम् ॥ १ ॥

सारथिं मन्त्रयेत्तिष्ठारश्मीन्रश्म्यभिमर्शनम् ।  
आतिष्ठ षड्भिरारूढं मन्त्रयेत परिद्वयम् ॥ २ ॥

वाचयेतावते हेड त्रिभिस्तमभिमन्त्रयेत् ।  
उदसाविति राजानं द्वाभ्यां सूर्यमवेक्षयेत् ॥

अन्नग्रामानवेक्षेत प्रोक्ता मन्त्रास्तु विंशतिः ॥ ३ ॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके सप्तमप्रपाठके षोडशोऽनुवाकः ॥  
