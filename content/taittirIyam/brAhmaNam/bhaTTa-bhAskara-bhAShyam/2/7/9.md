

### मन्त्रः
प्र॒जाप॑तिᳶ प्र॒जा अ॑सृजत ।


#### टीका
(SB) 1अष्टमेऽनुवाके ओदनसवगता रथारोहणमन्त्रा उक्ताः । सोऽयमोदनसवो नवमेऽभिधीयते । तमेतं विधत्ते - प्रजापतिना सृष्टाः प्रजा अन्नार्थिन्यस्तदन्वेषणाय पुनरावृत्तिरहिताः आयन् यत्र क्वापि गताः ।
### मन्त्रः
ता अ॑स्माथ्सृ॒ष्टाᳶ परा॑चीरायन्न् ।
स ए॒तम्प्र॒जाप॑तिरोद॒नम॑पश्यत् ।


#### टीका
तदानीं प्रजापतिरन्नहेतुमोदनसवं दृष्ट्वा तदनुष्ठानेनान्नं प्राप्तोऽतिष्ठत् ।
### मूलम् 
ता अ॒न्यत्रा॒न्नाद्य॒मवि॑त्वा ।
प्र॒जाप॑तिम्प्र॒जा उ॒पाव॑र्तन्त ।

### मन्त्रः

ता अ॒न्यत्रा॒न्नाद्य॒मवि॑त्वा  प्र॒जाप॑तिम्प्र॒जा उ॒पाव॑र्तन्त ।
अन्न॑मे॒वैन॑म्भू॒तम्पश्य॑न्तीᳶ प्र॒जा उ॒पाव॑र्तन्ते ।

#### टीका
ताश्च प्रजा अन्यत्रान्नमलन्ध्वा पुनः प्रजापतिं प्रत्यागताः ।

### मूलम् 
य ए॒तेन॒ यज॑ते ।
य उ॑ चैनमे॒वव्ँ वेद॑ ।
सर्वा॒ण्यन्ना॑नि भवन्ति ॥25॥  
### मन्त्रः
य ए॒तेन॒ यज॑ते॒ य उ॑ चैनमे॒वव्ँ वेद॒ सर्वा॒ण्यन्ना॑नि भवन्ति ॥


#### टीका
यो यजमान एतेनौदनसवेन यजते यश्चैनमोदनसवं सम्यग्वेद वेत्ति, तमेतमुभयविधं पुरुषमन्नप्राप्तियुक्तं दृष्ट्वा प्रजाः सर्वा आगच्छन्ति ॥

### मन्त्रः
सर्वे॒ पुरु॑षाः ।
सर्वा᳚ण्ये॒वान्ना॒न्यव॑रुन्धे ।
सर्वा॒न्पुरु॑षान् ।


#### टीका
2-3पूर्वोक्तैः 'सिंहे व्याघ्रे' इत्यादिभिर्मन्त्रैर्यदन्नं होतव्यं तदिह विधत्ते - ब्रीहिप्रियङ्गश्यामाकादिभिर्निष्पाद्यानि यावन्त्यन्नानि संभवन्ति तावन्ति सर्वाण्यत्र कर्तव्यानि । कर्तारश्च ब्राह्मणक्षत्रियवैश्यशूद्वाः सर्वे पुरुषाः । तेन सवान्नसर्वपुरुषसमृद्धिः प्राप्यते ।
### मन्त्रः

राड॑सि वि॒राड॒सीत्या॑ह ।
स्वारा᳚ज्यमे॒वैन॑ङ्गमयति ।
#### टीका
मन्थकल्पनमन्त्राणां तात्पर्यं दर्शयति - राडसीत्यादींश्चतुरो मन्त्रान्पठेत्तेन स्वाराज्यप्राप्तिः ॥
### मूलम् 
यद्धिर॑ण्य॒न्ददा॑ति ।
तेज॒स्तेनाव॑रुन्धे ।
यत्ति॑सृध॒न्वम् ।
वी॒र्य॑न्तेन॑ ।
यदष्ट्रा᳚म् ॥26॥  
पुष्टि॒न्तेन॑ ।
यत्क॑म॒ण्डलु᳚म् ।
आयु॒ष्टेन॑ ।
यद्धिर॑ण्यमाब॒ध्नाति॑ ।
ज्योति॒र्वै हिर॑ण्यम् ।
### मन्त्रः
यद्धिर॑ण्य॒न्ददा॑ति॒ तेज॒स्तेनाव॑रुन्धे ।  

यत्ति॑सृध॒न्वम् वी॒र्य॑न्तेन॑ ।  



#### टीका
4-5यदुक्तं सूत्रकारेण 'हिरण्यं ब्राह्मणाय ददाति । तिसृधन्वं राजन्याय ।
### मन्त्रः

यदष्ट्रा᳚म् पुष्टि॒न्तेन॑ ।  

यत्क॑म॒ण्डलु᳚म् आयु॒ष्टेन॑ ।

यद्धिर॑ण्यमाब॒ध्नाति॒ ज्योति॒र्वै हिर॑ण्यम् ।

#### टीका
अष्ट्रां वैश्याय । माषकमण्डलुं शूद्राय' इति । तदेतत्सर्वं विधत्ते - तिसृभिरिषुभिः सहितं धनुस्तत्तिसृधन्वम् । अष्ट्राफालं लाङ्गलाग्रस्था लोहशलाकेत्यर्थः । कर्णे हिरण्याभरणबन्धनं विधत्ते - हिरण्यगता दीप्तिर्ज्योतिः तद्धारणेन मुखस्य शोभनत्वं तेजः ॥

### मन्त्रः

अथो॒ तेजो॒ वै हिर॑ण्यम् ।
तेज॑ ए॒वात्मन्ध॑त्ते ।
यदो॑द॒नम्प्रा॒श्ञाति॑ ।
ए॒तदे॒व सर्व॑मव॒रुध्य॑ ॥27॥  

#### टीका
6होमद्रव्यशेषप्राशनं विधत्ते - सर्वान्नशेषभक्षणे सत्येतत्सर्वमन्नजातं संपूर्णं संपाद्य तत्संपादितमस्मिन्यजमान एकधा अधात् एकीकृत्य स्थापयति ॥


### मन्त्रः
तद॑स्मिन्नेक॒धाऽधा᳚त् ।
रो॒हि॒ण्याङ्का॒र्यः॑ ।
### मूलम् 
यद्ब्रा᳚ह्म॒ण ए॒व रो॑हि॒णी ।
तस्मा॑दे॒व ।
अथो॒ वर्ष्मै॒वैनꣳ॑ समा॒नाना᳚ङ्करोति ।
### मन्त्रः
यद्ब्रा᳚ह्म॒ण ए॒व रो॑हि॒णी तस्मा॑दे॒व ।

अथो॒ वर्ष्मै॒वैनꣳ॑ समा॒नाना᳚ङ्करोति ।


#### टीका
7ओदनसवप्रयोगस्य नक्षत्रविशेषं विधत्ते - यस्मात्कारणाद्रोहिणीनक्षत्रं ब्राह्मणवत्प्रशस्तं तस्मादेव कारणाद्रोहिण्यामयं कार्यः । 'सप्त सप्त क्रमाज्ज्ञेया विप्राद्याः कृत्तिकादयः' इति ज्योतिश्शास्त्रे ब्राह्मणनक्षत्रेषु सप्तस्ववस्थितत्वाद्गोहिण्या ब्राह्यणत्वम् । अपिच रोहिण्यां कुर्वन्नेनं यजमानं समानानां सर्वेषां शिरस्स्थानीयं करोति ॥

### मन्त्रः
उ॒द्य॒ता सूर्ये॑ण का॒र्यः॑ ।
उ॒द्यन्त॒व्ँवा ए॒तꣳ सर्वा᳚ᳶ प्र॒जाᳶ प्रति॑नन्दन्ति ।
दि॒दृ॒ख्षेण्यो॑ दर्श॒नीयो॑ भवति ।
य ए॒वव्ँ वेद॑ ।


#### टीका
8रोहिणीनक्षत्रदिनेऽप्युदयकालं विधत्ते - उदयं गच्छता सूर्येण सहायं सवः कर्तव्यः, सूर्योदयस्य सर्वपुरुषानन्दहेतुत्वात्तत्रानुष्ठानं प्रशस्तम् । वेदनं प्रशंसति - दिदृक्षेण्यो दर्शनेच्छाविषय उपास्य इत्यर्थः । दर्शनीयः सुरूपः ॥

### मन्त्रः

ब्र॒ह्म॒वा॒दिनो॑ वदन्ति ॥28॥  
अ॒वेत्यो॑ऽवभृ॒था३ ना३ इति॑ ।
यद्द॑र्भपुञ्जी॒लैᳶ प॒वय॑ति ।
तथ्स्वि॑दे॒वावै॑ति ।
तन्नावै॑ति ।
त्रि॒भिᳶ प॑वयति ।
त्रय॑ इ॒मे लो॒काः ।
ए॒भिरे॒वैन॑ल्ँलो॒कैᳶ प॑वयति ।
अथो॑ अ॒पाव्ँ वा ए॒तत्तेजो॒ वर्चः॑ ।
यद्द॒र्भाः ।
#### टीका
9यदुक्तं सूत्रकारेण - 'अथैनं त्रिभिर्दर्भपुञ्जीलैः पवयति । अवभृथप्रत्याम्नायो भवतीति विज्ञायते' इति । तदिदं विधत्ते - अस्मिन्नोदनसवे किमवभृथः कार्यो न वेति ब्रह्मवादिनां विचारार्थेयं प्लुतिः । तदनुष्ठाने तु क्रियाबाहुल्यम् । अनुष्ठानाभावे शुद्ध्यभाव हति तेषामभिप्रायः । तत्र दोषद्वयरहितमिदमुत्तरम् ।
### मूलम् 
यद्द॑र्भपुञ्जी॒लैᳶ प॒वय॑ति ।
अ॒पामे॒वैन॒न्तेज॑सा॒ वर्च॑सा॒ऽभिषि॑ञ्चति ॥29॥   
### मन्त्रः

यद्द॑र्भपुञ्जी॒लैᳶ प॒वय॑त्य् अ॒पामे॒वैन॒न्तेज॑सा॒ वर्च॑सा॒ऽभिषि॑ञ्चति ॥29॥  

#### टीका

दर्भपुञ्जीलशब्देन कतिपयदर्भनाडियुक्ताः शाखाविशेषा उच्यन्ते । तैः शोधने सति तदेवावभृथाख्यं कर्म अवैति स्वित् अनुष्ठितमेव शुद्धेः संपन्नत्वात् । तन्नानुष्ठितमपि क्रियाबाहुल्याभावात् ॥

10दर्भपुञ्जीलसंख्यां विधत्ते - त्रित्वसंख्याया लोकसाम्याल्लोकैः शुद्धिःकृता भवति । अपिच दर्भाणानुदकसारत्वाद्बलहेतुत्वाश्च सारबलाभ्यामयं शोधितो भूत्वाऽभिषिक्तो भवति ।

इति श्रीमत्सायणाचार्यवरचित माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके नवमोऽनुवाकः ॥  
