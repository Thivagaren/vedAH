
### मन्त्रः
आच॑र्षणि॒प्रा वि॒वेष॒ यन्मा᳚ ।

#### टीका

(SB) 1-2अष्टमे प्रयाजयाज्या अभिहिताः । अथ नवमे ऐन्द्रस्य पशोर्वपापुरोडाशहविषां द्वे द्वे याज्यापुरोनुवाक्ये क्रमेणोच्येते । तत्र वपामन्त्रयोः प्रतीके दर्शयपि - 'आचर्षणिप्रा वृषभो जनानाम्' इति पुरोनुवाक्या । सा च 'जुष्टीनरः'7 किं इत्यत्र व्याख्याता । '

  - आच॑र्षणि॒प्रा वृ॑ष॒भो जना॑नाम् ।
राजा॑ कृष्टी॒नाम्पु॑रुहू॒त इन्द्रः॑ ।
स्तु॒तश्र॑व॒स्यन्नव॒सोप॑म॒द्रिक् ।
यु॒क्त्वा हरी॒ वृष॒णाया᳚ह्य॒र्वाङ् ।
  - 26अथ षड्विंशीमाह - हे! इन्द्र! त्वं वृषणा सेचनसमर्थो हरी अश्वौ युक्त्वा रथे संयोज्य अर्वाङ् अस्मदभिमुख आयाहि आगच्छ। कीदृशस्त्वम्? आ समन्तात् चर्षणिप्राः चर्षणीनां मनुष्याणां यजमानरूपाणां फलैः पूरयिता जनानां देवलोकस्थानां मध्ये वृषभः श्रेष्ठः कृष्टीनां मनुष्याणां सर्वेषां स्वामी पुरुहूतः पुरुषु बहुषु यज्ञेष्वाहूतः इन्द्रः परमैश्वर्ययुक्तः स्तुतो यागकाले स्तोत्रैः स्तुतः श्रवस्यन् श्रवोऽन्नं हविस्तदिच्छन् अवसाऽस्मदीयरक्षणेन निमित्तेनोपमद्रिक् मत्समीपं प्राप्नुवन् । अयं च मन्त्रः सौत्रामण्यामैन्द्रस्य पशोर्वपायाः पुरोनुवाक्या । अत एव तत्र प्रतीकमाम्नातम् - 'आ चर्षणिप्रा विवेष यन्मा' इति ॥

विवेष यन्मा धिषणा' इति याज्या । सा च 'इन्द्रं वो विश्वतस्परि'8 इत्यत्र व्याख्याता ॥


### मन्त्रः
तꣳ स॒ध्रीचीः᳚ ।


#### टीका

3अथ पुरोडाशे पुरोनुवाक्यायाः प्रतीकं दर्शयति - 'तं सध्रीचीरूतयो वृष्णियानि' इत्येषा 'वृषासो अंशुः' इत्यत्र व्याख्याता ॥

### मन्त्रः

स॒त्यमित्तन्न त्वावाꣳ॑ अ॒न्यो अस्ति॑ ।
इन्द्र॑ दे॒वो न मर्त्यो॒ ज्यायान्॑ ।
अह॒न्नहि॑म्परि॒शया॑न॒मर्णः॑ ।
अवा॑सृजो॒ऽपो अच्छा॑ समु॒द्रम् ।
#### टीका

4अथ तत्रैव याज्यामाह - हे द्वन्द्व! तत् मयोच्यमानं वचः सत्यमित् सत्यमेव । कीदृशं वच इति तदुच्यते - अन्यः कश्चिद्देवो मर्त्यो वा त्वावान् त्वत्सदृशो नास्ति । ज्यायान् अधिको नास्ति । अर्णः उदकमुद्दिश्य त्वं परिशयानं परितो व्याप्य वर्तमानं अहिं मेघं अहन् हतवानसि मेघं भित्वा जलं वर्षयसीत्यर्थः । ततः समुद्रमच्छा समुद्राभिमुखेन अपो जलानि अवासृजः अवाङ्मुखत्वेन सृष्टवानसि ॥

### मन्त्रः
प्रस॑साहिषे पुरुहूत॒ शत्रून्॑ ।
ज्येष्ठ॑स्ते॒ शुष्म॑ इ॒ह रा॒तिर॑स्तु ।
इन्द्राभ॑र॒ दख्षि॑णेना॒ वसू॑नि ।
पति॒स्सिन्धू॑नामसि रे॒वती॑नाम् ।


#### टीका

5अथ हविषः पुरोनुवाक्यामाह - हे पुरुहूत! बहुषु यज्ञेष्वाहूयमान! इन्द्र! शत्रून् प्रकर्षेण ससाहिषे अभिभूतवानसि । ते शुष्मः बलं ज्येष्ठः अत्यन्तप्रवृद्धः । इह अस्मिन्कर्मणि रातिः त्वदीयं धनं अस्तु । हे इन्द्र! दक्षिणेन हस्तेन वसूनि धनानि आभर । त्वं तु रेवतीनां धनयुक्तानां संपदां सिन्धूनां रत्नाधाराणां समुद्राणां पतिः पालकोऽसि ॥

### मन्त्रः
स शेवृ॑ध॒मधि॑ धाद्द्यु॒म्नम॒स्मे ।
महि॑ ख्ष॒त्रञ्ज॑ना॒षाडि॑न्द्र॒ तव्य᳚म् ।
रख्षा॑ च नो म॒घोन॑ᳶ पा॒हि सू॒रीन् ।
रा॒ये च॑ नस्स्वप॒त्या इ॒षे धाः᳚ ॥43॥  


#### टीका

6तत्रैव याज्यामाह - हे इन्द्र! स त्वं शेवृधं सुखवर्धकं द्युम्नं धनं अस्मे अस्मासु अधिधाः अधिकं संपादय । जनाषाट् विरोधिजनानामभिभविं तव्यं त्वदीयं क्षत्त्रं बलं महि महत् । नः अस्मान् मघोनो धनवतः कृत्वा रक्ष । तथा सूरीन् विदुषश्च कृत्वा पाहि । नः अस्मात् राये धनाय स्वपत्यै शोभनापत्यत्वाय इषे अन्नाय च धाः धारय अस्मभ्यं धनादीन् देहत्यिर्थः ॥

अत्र विनियोगसंग्रहः-
ऐन्द्रे पशौ वपायां द्वे ऋचौ याज्यानुवाक्यके ।  
आचर्षणि विवेषेति पुरोडाशे पुनर्द्वयम् ॥  



तं सध्रीचीस्सत्यमिच्च हविषस्तु तथा द्वयम् ।  
प्रससाहि सशे मन्त्रा अनुवाके षडीरिताः ॥


इति तैत्तिरीयब्राह्मणभाष्ये षष्ठप्रपाठके नवमोऽनुवाकः ॥  
