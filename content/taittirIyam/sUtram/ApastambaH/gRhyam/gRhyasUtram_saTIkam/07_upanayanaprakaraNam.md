+++
title = "०७ उपनयनप्रकरणम्"

+++
## उपनयनस्य कालः ।
उपनयनं व्याख्यास्यामः ॥ आपस्तम्बगृह्यसूत्र १०.१ ॥

### अनाकुलावृत्तिः १०.१
येन आचार्यकुलमुपनीयते कुमारः **तदुपनयनं** नाम कर्म श्रौतः पुरुषसंस्कारः ।
"गर्भाष्टमेषु ब्राह्मणमुपनयीत" इति वक्ष्यमाणेनैवोपनयनाधिकारे सिद्धे प्रतिज्ञाकरणं प्राधान्यख्यापनार्थम् ।
यथा "अग्न्याधेयं व्याख्यास्याम" (आप. श्रौ. ५.१.१.) इत्यादौ ।
कथं पुनरुपनयनस्य प्राधान्यम्? यस्मादनुपनीतस्य श्रौतस्मार्तेषु सर्वेषु कर्मस्वनधिकारः ।
उपनयने तु गर्भाधानादिभिरसंस्कृतस्यानधिकारः ।
यत्र ब्रह्मचारिधर्माः सामयाचारिकेषु तत्रैवोपनयनेऽप्युच्यमाने सर्वचरणार्थता स्यात् ।
इष्यते चास्मदीयानामेवायं कल्पः ।
तस्मादत्रोपदेशः ॥१॥
________________________
### गृह्यतात्पर्यदर्शनव्याख्या १०.१
**उपनयन**मिति कर्मनामधेयम् ।
कुमारस्याचार्यसमीपनयनमस्मिन् कर्मणीति, पङ्कजादिवत् ।
विर्विस्तरार्थः ।
आङ् बलवदर्थः ।
चक्षिङोऽत्र व्यक्तवागर्थस्य ख्याञादेशात् **व्याख्यास्याम** इति रूपम् ।
तथा चायमर्थः उपनयनाख्यं कर्म वैकल्पिककल्पोक्त्या विस्तृतं बलवत्प्रमाणोपपन्नं असाधारणैश्शब्दैर्वक्ष्याम इति ।
इयं च प्रतिज्ञा श्रोतृजनमनोऽवधारणार्था ।
केचित्–दैवादेर्विघ्नात् पूर्वैर्निषेकादिभिरसंस्कृतस्याप्युपनयनं भवत्येव ।
न तूपनयनासंस्कृतस्य उत्तराणि श्रौतस्मार्तानीत्येवमुपनयनप्राधान्यज्ञापनार्था प्रतिज्ञा ।
किञ्च गृह्योपदिष्टकर्मसु गृहस्थस्यैवाधिकारो न ब्रह्मचारिण इत्येवंरूपं विशेषं ज्ञापयितुमप्रतिज्ञं विवाहमुपदिश्य उपनयनकल्पोपदेशः सप्रतिज्ञः क्रियते ।
अस्य च कल्पस्य धर्मशास्त्रे "उपनयनं विद्यार्थस्य" (आप.ध.१-१-९.) इत्य त्रानुपदेशः सर्वचरणार्थतां निवर्तयितुमिति ॥१॥


गर्भाष्टमेषु ब्राह्मणमुपनयीत ॥ आपस्तम्बगृह्यसूत्र १०.२ ॥

### अनाकुलावृत्तिः १०.२
यस्मिन् वर्षे गर्भो भूत्वा शेते तद्वर्षं गर्भशब्देनोच्यते तदष्टमं येषां तानीमानि **गर्भाष्टमानि** वर्षाणि ।
बहुवचनं सौरादिभेदेन वर्षाणं भिन्नत्वात् ।
अपर आह– जन्मप्रभृति सप्तानां वर्षाणां गर्भमष्टमं भवति ।
तेन सप्तस्वपि वर्षेषूपनयनं चोद्यते ।
तत्र चतुर्षु वर्षेष्वयोग्यत्वात्
चौलादिसंस्कारान्तरविरोधाच्च पञ्चमादिषु त्रिषूपनयनमिति ।
अत्र षष्ठसप्तमयोः काम्यमुपनयनमष्टमे नित्यमित्ययं विशेषो न स्यात् ।
सर्वत्र नित्यमेव स्यात् ।
किंच पञ्चमे षष्ठे वा वर्षे वर्तमाने कथं गर्भवर्षमष्टमं भवति ।
नह्यसत्यपूरणीयेषु पूरणत्वमुपपद्यते ।
तस्मात् सप्तमे वर्तमान एव गर्भवर्षमष्टमं भवति ।
तस्मादविवक्षितं बहुवचनम् ।
पूर्वोक्तो वा निर्वाहः ।
काम्यं तूपनयनं विध्यन्तरलभ्यम् ।
उपनयीतेति पाठः श्रुत्यनुसारेण शब्विकरणस्तु धातुः ।
राजन्यवैश्ययोः विशेषोपदेशादेव गर्भाष्टमविधेः ब्राह्मणविषयत्वे सिद्धे ब्राह्मणविधिः श्रुत्यनुवाद एव ।
पुनरुपनयीतेत्यनुच्यमाने पूर्वमुपनयनग्रहणमधिकारार्थमेव स्यात्, तमर्थं न साधयेत् यस्तत्र साध्यः ॥२॥
________________________
### गृह्यतात्पर्यदर्शनव्याख्या १०.२
**गर्भाष्टमेषु** वर्षेष्विति शेषः ।
"गर्भादिस्सङ्ख्या वर्षाणाम्" (गौ.ध.२-७.) इति गौतमवचनात् ।
गर्भशब्देन यस्मिन् वर्षे गर्भो वर्धते, तल्लक्ष्यते ।
तदष्टमं येषां जन्मादीनां सप्तानां तानि गर्भाष्टमानि वर्षाणि ।
तेषु **ब्राह्मणमुपनयीत** ।
एवं यद्यपि जन्मादिसप्तस्वप्युपनयनं प्राप्तं, तथापि जन्मादिषु त्रिषु चौलान्तैः गर्भसंस्कारैरवरुद्धत्वान्न क्रियते ।
चतुर्थेऽपि नैव ; कुमारस्य व्रतासामर्थ्यात्
अतोऽत्रोपादेयगता बहुत्वसङ्ख्या (१)कपिञ्जलन्यायेन गर्भादारभ्य षष्ठसप्तमाष्टमेषु त्रिष्वेवावतिष्ठते, सामर्थ्यात् प्रयोगभेदेन ।
ननूत्तरत्र "राजन्यं" "वैश्यम्" इति विशेषोपादानादेव गर्भाष्टमविधिर्ब्राह्मणस्यैवेत्यर्थसिद्धत्वात् ब्राह्मणमिति न वक्तव्यम् ।
तथोपनयनं व्याख्यास्याम इति प्रकृतत्वादुपनयीतेत्यपि ।
मैवम् ; उपनयनं श्रौतमिति ज्ञापयितुम् ।
"अष्टवर्षं ब्राह्मणमुपनयीत" इत्येतच्छ्रुत्यनुकारित्वात् ।
केचित्–गर्भाष्टम एव वर्षे, न तु षष्ठसप्तमयोः तयोर्गभाष्टमत्वाभावादिति ।
तन्न ; बहुवचनानर्थक्यात् ॥२॥  

गर्भैकादशेषु राजन्यं गर्भद्वादशेषु वैश्यम् ॥ आपस्तम्बगृह्यसूत्र १०.३ ॥
वसन्तो ग्रीष्मश्शरदित्यृतवो वर्णानुपूर्व्येण ॥ आपस्तम्बगृह्यसूत्र १०.४ ॥

### अनाकुलावृत्तिः १०.४
उदगयने वसन्तनियमः ब्राह्मणस्य ।
क्षत्रियस्यापवादो नियमो वा ।
वैश्यापवादः पूर्वपक्षादयस्तु स्थिता एव ।
वर्षाण्यृतवश्च विधीयन्ते इह सामयाचारिकेषु च ।
तत्र सामयाचारिकेषु विधानं सर्वचरणार्थम् ।
इह विधानं वर्णनियमार्थम् ।
शास्त्रान्तरदृष्टानां कालान्तराणामिहप्रवृत्तिर्मा भूदित्येवं ब्रुवन्नेतत् ज्ञापयतिचौलादिषु शास्त्रान्तरदृष्टोऽपि कालः पक्षे भवतीति ॥४॥
________________________
### गृह्यतात्पर्यदर्शनव्याख्या १०.४
उभयत्रापि कपिञ्जलन्यायेन बहुवचनस्य त्रित्वमेवार्थः ॥३॥
**ऋतवो** वसन्तादय(१)स्त्रयो ब्राह्मणादिवर्णक्रमेणोपनयनस्य काला भवन्ति ।
अयं चर्तुविधिस्सामान्यविधिप्राप्तोदगयनस्य यथार्हं नियमापवादार्थः ।
पूर्वपक्षादिस्तु भवत्येव ।
धर्मशास्त्रे तु "वसन्ते ब्राह्मणम्" (आप.ध. १-१-१९.) इत्यादिः "शिशिरे च वा सर्वान्" इति भरद्वाजगृह्योक्तशिशिरप्रतिषेधार्थः ।
"गर्भाष्टमेषु ब्राह्मणम्" इत्यादिस्तु" अथ काम्यानि" (आप.ध.१-१-२०.) इत्यादि विधातुमनुवादः ॥४॥

## उपनयने दिग्वपनम् ।
ब्राह्मणान् भोजयित्वाऽऽशिषो वाचयित्वा कुमारं भोजयित्वानुवाकस्य प्रथमेन यजुषापः संसृज्योष्णाश्शीतास्वानीयोत्तरया शिर उनत्ति ॥ आपस्तम्बगृह्यसूत्र १०.५ ॥

### अनाकुलावृत्तिः १०.५
अथोपनयनविधिः–पूर्वेद्युर्नान्दीश्राद्धम् ।
ततः श्वोभूते ब्राह्मणान् भोजयित्वा तैराशिषो वाचयति–पुण्याहं स्वस्यृद्धं इति ।
ततः कुमारं भोजयेत् ।
एवमन्तं पित्रादेः कर्म ।
अथाचार्यः उष्णाश्शीताश्चापः संसृजति ।
**अनुवाकस्यो**त्तरस्य **प्रथमेन यजुषा** "उष्णेनवाय"वित्येतेन ।
संसृजंश्चोष्णाश्शीतास्वानयति, न शीता उष्णासु ।
ततस्ताभिरद्भिः कुमारस्य **शिर उनत्ति** क्लेदयति**–उत्तरयर्चा** "आप उन्दन्त्वि"त्येतया ।
उत्तरेण यजुषेत्येव सिद्धे अनुवाकस्य प्रथमेन यजुषेत्युक्तं संज्ञाकरणार्थम् ।
तेन उष्णेन वायवुदकेनेत्येष इत्यत्रानुवाकस्य ग्रहणं भवति ।
अन्यथा संशयः स्यात्–अनुवाको मन्त्रा वेति ।
उष्णाश्शीतास्वानीयेत्येव सिद्धे संसृज्येतिवचनं सर्वार्थत्वप्रदर्शनार्थम् ।
अत्मनश्च नापितस्य च या उन्दनार्थास्ताः संसृजति तच्चान्येषां व्यक्तम्–नापितं शिष्यात्–शीतोष्णाभिरद्भिरबर्थं कुर्वाणोऽक्षण्वन् कुशलीकुर्विति ॥
(आश्व.गृ.१-१७-१६.) ॥५॥
________________________
### गृह्यतात्पर्यदर्शनव्याख्या १०.५
ब्राह्मणान् भोजयित्वेत्यनेन यच्छ्राद्धं धर्मशास्त्रे "शुचीन् मन्त्रवतस्सर्वकृत्येषु भोजयेत्" (आप.ध. २-१५.९.) इति विहितं, यदेव नान्दीश्राद्धमभ्युदयश्राद्धमिति प्रसिद्धं, तदेवोच्यते ।
तच्च स्मृत्यन्तरप्रसिद्धविधिना कर्तव्यम् ।
तस्य त्विह पुनः पाठः पाठक्रमेणानुष्ठानार्थः ।
अन्यथा पदार्थानां बद्धक्रमत्वाद्विवाहादिष्विवान्त एव स्यात् ।
आशीर्वचनेऽपि धर्मशास्त्रविहितेऽयमेव न्यायः
आशीर्वचनविधिश्च भाष्योक्तः ।
केचित् —पूर्वेद्युर्नान्दीश्राद्धम्, आचारात् स्मृत्यन्तराच्च ।
श्वोभूते च ब्राह्मणानां भोजनं, भुक्तवद्भिरेवाशिषां वाचनार्थम् ।
सर्वकर्मणां चान्ते "शुचीन् मन्त्रवतस्सर्वकृत्येषु भोजयेत्" इति वचनादिति ।
अत्र च कुमारस्य स्नवभोजनात्प्राक् "यज्ञोपवीतं परमं पवित्रम्" (१)इत्यादिमन्त्रेण यज्ञोपवीतधारणम् ।
"भोजन आचमने स्वाध्याये च यज्ञोपवीती स्यात्" इति धर्मशास्त्रवचनात् ॥
"केचित्–समिदाधानात्प्रागेवेति" ॥
कुमारभोजनं च विना क्षारलवणादिभिः ।
आद्यन्तयोश्च द्विराचमनम् ।
केचित्–एवमन्तं मातापितरौ कुरुतः, अत ऊर्ध्वमाचार्य इति ॥
**अनुवाकस्य प्रथमेन यजुषा** "उष्णेन वायो" इत्यनेन **अपः** उष्णाश्शीताश्च **संसृजति** ।
संसृजंश्चो**ष्णाश्शीतास्वानयति,** न त्विनियमेन ।
अत्र चानुवाकग्रहणं गृह्यमन्त्रास्समाम्नाता एव न कल्पसूत्रस्था इति ज्ञापनार्थम् ।
तत्प्रयोजनं चैते ब्रह्मयज्ञादिष्वध्येतव्या इत्युक्तम् ।
ततस्ताभिरद्भिः "आप उन्दन्तु" इत्येतया कुमारस्य **शिर उनत्ति** ।
प्रागारभ्य प्रदक्षिण**मुनत्ति** क्लेदयति ॥


त्रींस्त्रीन् दर्भानन्तर्धायोत्तराभिश्चतसृभिः प्रतिमन्त्रं प्रतिदिशं प्रवपति ॥ आपस्तम्बगृह्यसूत्र १०.६ ॥

### अनाकुलावृत्ति १०.६
**प्रवपति** प्रथमं वपति वपनं प्रारभत इत्यर्थः ।
तेन पूर्वं मन्त्रवद् वपनं करोत्याचार्यः पश्चान् नापित इत्युक्तं भवति ।
तत्रायं प्रयोगः – कुमारस्य शिरसि प्राच्यां दिशि त्रीन् दर्भानन्तर्धाय "येनावपद्" इत्येतया प्रच्छिनत्ति क्षुरेण ।
असावित्यस्य स्थाने तस्य नाम प्रथमया विभक्त्या गृह्णाति ।
यथा असावयं यज्ञदत्तशर्मा ।
एवं सर्वत्रादसः प्रयोगे नाम निर्देष्टव्यम् ।
प्रच्छिद्या**नडुहे शकृत्पिण्डे** यवमति केशान् प्रक्षिपति ।
अथाप उपस्पृश्य तथैव दक्षिणस्यां दिशि "येन पूषे"ति ।
प्रतीच्यां "येन भूयः" इति ।
उदीच्यां "येन पूषे"ति ।
अत्र संबुध्या नामग्रहणं–तेन ते वपामि यज्ञदत्तशर्म्मन्नायुषेति ॥६॥
________________________
### गृह्यतात्पर्यदर्शनव्याख्या १०.६
ततो "येनावपत्" इत्यादिभिश् चतसृभिः प्रतिमन्त्रं प्रतिदिशं त्रींस्त्रीन् दर्भानन्तर्धाय केशान् प्रवपति । प्रशब्दात् कुशलीकरणमप्याचार्यस्यैव ।
तत्र प्रथमे मन्त्रे असावित्यस्य स्थाने विष्णुशर्मेति कुमारस्य नामग्रहणम् ।
चतुर्थे तु सम्बुद्ध्या ॥६॥


वपन्तमुत्तरया ऽनुमन्त्रयते दक्षिणतो माता ब्रह्मचारी वा ॥ आपस्तम्बगृह्यसूत्र १०.७ ।

### अनाकुलावृत्तिः १०.७
एवमाचार्येण प्रतिदिशं प्रवपने कृते नापितस् तस्य केशान् वपति संसृष्टाभिर् एवाद्भिर् अबर्थं कुर्वाणः ।
तं नापितं **वपन्तमुत्तरयर्चा** "यत् क्षुरेणेत्येतया"**ऽनुमन्त्रयत** आचार्यः ॥७॥
________________________
### गृह्यतात्पर्यदर्शनव्याख्या १०.७
दक्षिणत उपविश्य कुमारस्य **माता ब्रह्मचारी वा** कश्चित् "यत् क्षुरेण" इत्येतया **वपन्त**माचार्यम् अनुमन्त्रयते ।
कस्मादेवं सूत्रच्छेदः? उच्यते ।
अस्य कुमारस्यायुर् मा प्रमोषीरिति मध्यमपुरुषलिङ्गके ऽनुमन्त्रणे वपनव्यापृताचार्यकर्तृकत्वविरोधात् ।
मातृब्रह्मचारिव्यतिरिक्तस्य प्रकृतस्याभावात् ॥७॥


## उप्तानां केशानामुदुम्बरमूले निधानम् ।
आनडुहे शकृत्पिण्डे यवान्निधाय तस्मिन् केशानुपयम्योत्तरयोदुम्बरमूले दर्भस्तम्बे वा निदधाति ॥ आपस्तम्बगृह्यसूत्र १०.८ ॥

### अनाकुलावृत्तिः १०.८
अथ कुमारस्य **माता ब्रह्मचारी वा** कश्चित् तस्य दक्षिणत उपविश्य कस्मिश्चित् पात्रे आनडुहं शकृत्पिण्डं कृत्वा यवांश्च तस्मिन् पिण्डे निधाय तस्मिन् केशानुपयच्छति उपगृह्णाति यथा भूमौ न पतन्ति तथा सर्वानुपयम्य ततस् तान् केशान् उदुम्बरस्य वृक्षस्य मूले दर्भस्तम्बे वा निदधाति ।
**उत्तरयर्चा** "उप्त्वाय केशा"नित्येतया ।
यदि माता तामन्तो मन्त्रं वाचयति ॥८॥
________________________
### गृह्यतात्पर्यदर्शनव्याख्या १०.८
उपनयनस्य प्रकृतत्वान् माता ब्रह्मचारी वा "उप्त्वाय केशान्" इत्येतया **आनडुहे शकृत्पिण्डे** इत्यादि यथोपदेशं करोति ।
केचित्–आचार्यः पूर्वं वपनमारभते ।
ततो नापितस् संसृष्टाभिरेवाद्भिर् अबर्थं कुर्वन् केशान् प्रवपति ।
तं च वपन्तमुत्तरया आचार्योऽनुमन्त्रयते ।
दक्षिणतो मातेत्युक्तार्थमेवेति ।
तन्नैतद् वपनं नापितस् समापयतीत्यत्र वचनाभावात्, तत् कल्पनायां चानुपत्त्य् अभावात् ।
प्रशब्दस्य निपातस्य प्रमाणान्तरावगतार्थद्योतकत्वात्, उक्तसूत्रभेदेन स्ववाक्योक्तस्यैव मात्रादेरनुमन्त्रणकर्तृत्वोपपत्तेश्च ॥८॥

## स्नातस्य कुमारस्याश्मन्यास्थापनम् ।
स्नातमग्नेरुपसमाधानाद्याज्यभागान्ते पालाशीं समिधमुत्तरयाऽऽधाप्योत्तरेणाग्निं दक्षिणेन पदाऽश्मनमास्थापयत्यातिष्ठेति ॥ आपस्तम्बगृह्यसूत्र १०.९ ॥

### अनाकुलावृत्तिः १०.९
"स्नातं कुमारं शुचिवाससंबद्धशिखं यज्ञोपवीतमासञ्जति– (१)यज्ञोपवीतं परमं पवित्रमिति ।
ततस् तं यज्ञोपवीतिनं देवयजनमुदानयती" (बौगृ.२-५.)ति बौधायनः ।
तस्य सर्वस्योपलक्षणं स्नातवचनम् ।
ततो**ऽग्नेरुपसमाधानादि** तन्त्रं प्रतिपद्यत आचार्यः ।
विवाहवदग्न्युत्पत्तिः ।
शम्याः परिध्यर्थे ।
सकृत् पात्रप्रयोगः ।
वासोमेखलादीनामपि सह सादनम् ।
तत **आज्यभागान्ते** कुमारं **पालाशीं **समिध**माधापयति **उत्तरयर्चा** "आयुर्दा देव" इत्येतया ।
कुमारो मन्त्रेण समिधमादधाति ।
तमाचार्यः प्रयुङ्क्ते मन्त्रं च वाचयति, समिधं चाधापयति ।
देवताया अभिधेयत्वान्न मन्त्रलिङ्गविरोधः ।
अन्ये त्वाचार्यस्यैव मन्त्रप्रयोगमिच्छन्ति ।
आधाप्य समिध**मुत्तरेणाग्निं अश्मानं** प्रतिष्ठितमनेना**स्थापयति दक्षिणेन पदा** "आतिष्ठेमम्" इति मन्त्रेण ।
अयं मन्त्र आचार्यस्यैव, कुमारस्याभिधेयत्वात् ।
तेनाचार्यो मन्त्रमुक्तत्वा धत्रिणं पादं हस्ताभ्यां गृहीत्वा ऽश्मनि निधापयति ॥९॥
________________________
### गृह्यतात्पर्यदर्शनव्याख्या १०.९
अथाग् **नेरुपसमाधानादि** तन्त्रं प्रतिपद्यते ।
पात्रसादनकाले अश्मवासोमेखलाजिनदण्डकुशकूर्चाश्च सहैव सादयति ।
केचित्दर्व्यादीन्यपि सहैवेति ।
**आज्यभागान्ते कृते स्नातं **कुमारं"आयुर्दा देव" इत्येतया** पालाशींव समिधं**हस्ते गृहीत्वाऽदा पयति ।
मन्त्रान्ते चाधेहीति ब्रूयात् ।
आधापनमन्त्रश्चायम् ।
केचिताधानमनत्रं वाचयीताचार्य इति ।
तेषां"जरसे नयेमम्" इति मन्त्रालिङ्गविरोधः ।
अथाधापनार्थे मन्त्रे अश्मास्थापनमन्त्रवत्कुमाराभिधानार्थमुच्चारणं स्यात्, न देवताभिधानार्यम्- सकृदुच्चरितस्योभयाभिधानाशक्तिरिति चेत्, न- "घृतपृष्टो अग्ने" इतीह देवताया एवाभिधेयत्वात् ।
अत एवोक्तंऽमन्त्रमुक्त्वा"धेहि जुहुधीति ब्रूयात्" इति ।
शेषं व्यक्तम् ॥९॥
## कुमारस्य वासः परिधापनम् ।
वासःसद्यःकृत्तोतमुत्तराभ्यामभिमन्त्र्योत्तराभिस्तिसृभिः परिधाप्य परिहितमुत्तरयानुमन्त्रयते ॥ आपस्तम्बगृह्यसूत्र १०.१० ॥

### अनाकुलावृत्तिः १०.१०
एकस्मिन्नेवाहनि तन्तुक्रिया वयनाक्रिया च यस्य तत् **सद्यःकृत्तोतं** ।
एवं भूतं **वास उत्तराभ्यां** ऋग्भ्यां"रेवतीस्त्वे"त्येताभ्यां अभिमन्त्रयेत ।
ततस्त **दुत्तराभिस्तिसृभिः** "या अकृन्त"न्नित्येताभिः परिधापयति ।
आचार्यस्यैव मन्त्राः ।
वचनादेकमिति तिसृणामन्ते परिधापनम् ।
ततः तं परिहितवन्तं कुमारं आचार्यः **उत्तरया"** **परीदं** वास" इत्येतयाअनुमन्त्रयते ॥१०॥
________________________
### गृह्यतात्पर्यदर्शनव्याख्या १०.१०
**वासः ** यच्छाण्यादि धर्मशास्त्रे विहितं** तत्सद्यःकृत्तोतं**सद्य एव छिन्नोतं, नान्यस्मिन्नहनि प्रसस्तेऽपि ।
केचितेकस्मिन्ने वाहनि तन्तुक्रिया वयनक्रिया च यस्य, तत्सद्यःकृत्तोतमिति ।
एवंभूतं"रेवतीस्त्वा" इति द्वाभ्यामभिमन्त्र्य"या अकृन्तन्" इत्येताभिस्तिसृभिः प् **अरिधाप्य परिहितं** कुमारं"परीदं वासः" इत्यनया **नुमन्त्रयते** ॥१०॥
## मौञ्ज्यजिनधारणम् ।
मौञ्जीं मेखलां त्रिवृतां त्रिः प्रदक्षिणमुत्तराभ्यां परिवीयाजिनमुत्तरमुत्तरया ॥ आपस्तम्बगृह्यसूत्र १०.११ ॥

### अनाकुलावृत्तिः १०.११
अथ **मेखलाम्** उत्तराभ्यामृग्भ्यां "इयं दुरुक्ताद्" इत्येताभ्यां त्रिः प्रदक्षिणं परिव्ययति कुमारम् ।
स्वयमेव मन्त्रमुक्त्वा तं वाचयत्याचार्यः ।
मन्त्रलिङ्गात् त्रिवृत् मेखला **मौञ्जी** मुञ्जतृणैः कल्पिता ।
**त्रिवृत्** त्रिगुणा ।
त्रिवृतामिति छान्दसो दीर्घपाठः ।
ततो **ऽजिनमुत्तरं** वासः करोति **उत्तरयर्चा ।**
मित्रस्य चक्षुरित्येतया स्वयमेव मन्त्रमुक्त्वा ।
सामयाचारिकेषु वर्णविशिष्टा मेखलाविशेषाश्चोदिताः ।
इदं तु सर्ववर्णानां मौञ्जीप्राप्त्यर्थं वचनम् ।
अजिनविशेषास्तु सामयाचारिका इहापि प्रत्येतव्याः"कृष्णं ब्राह्मणस्ये"त्यादयः॥११॥
________________________
### गृह्यतात्पर्यदर्शनव्याख्या १०.११
**मौञ्जीं**मुञ्जैः कल्पिताम् ।
**त्रिवृतां** त्रिवृतम् ।
दीर्घश्छान्दसः ।
**मेखलां** "इयं दुरुक्तात्" इत्येताभ्यां **त्रिः प्रदक्षिणं परिव्ययति ।**
त्रिवृतामिति च "शक्तिविषये दक्षिणावृत्तानाम् ।
ज्या राजन्यस्य"(आप.ध.१-२-३३,३४.) इत्यादीनां प्रदर्शनार्थम् ।
**अजिनं**"कृष्णं ब्राह्मणस्य" (आप.ध.१-३-३) इत्यादि धर्मशास्त्रे विहितम् **उत्तरं वासः** करोति "मित्रस्य चक्षुः" इत्येतया ॥११॥


## कुमारस्य देवताभ्यः परिदानम्, उपनयनञ्च ।
उत्तरेणाग्निं दर्भान् सँस्तीर्य तेष्वेनमुत्तरयाऽवस्थाप्योदकाञ्जलिमस्मा अञ्जलावानीयोत्तरया त्रिः प्रोक्ष्योत्तरैर्दक्षिणे हस्ते गृहीत्वोत्तरैर्देवताभ्यः परीदायोत्तरेण यजुषोपनीय"सुप्रजा" इति दक्षिणे कर्णे जपति ॥ आपस्तम्बगृह्यसूत्र १०.१२ ॥

### अनाकुलावृत्तिः १०.१२
अथाचार्यः **उत्तरेणाग्निं दर्भार्न्त्संस्तीर्य तेष्वेनं** कुमारं **उत्तरया** "आगन्त्रा समगन्मही"त्येतया ऽवस्थापयति ।
कुमारस्य मन्त्रः आचार्यो वाचयति ।
**अवस्थाप्य** स्वयं पश्चात् भूमाववस्थाय स्वमञ्जलिमुदकेन पूरयित्वा तमञ्जलिम् **अस्मै** कुमाराय प्रतिमुखं दर्भेष्ववस्थिताय प्रोक्षणार्थमानयति तस्याञ्जलौ ।
**अस्मा** इति चतुर्थीनिर्देशात् कुमारार्थोऽयमुदकाञ्जलिः ।
तेन प्रोक्षणस्य कुमारः कर्ता भवति ।
आनीय ततः प्रोक्षणं प्रयोजयत्याचार्यः ।
**उत्तरयर्चा** "समुद्रादूर्मिर्" इत्येतया ।
कुमारस्य मन्त्रः ।
आचार्यो वाचयति ।'
( त्रिः प्रोक्षयति ।
सकृत् मन्त्रेण द्विस्तूष्णीम् ।
सव्येन धारणमुदकस्य, दक्षिणेन प्रोक्ष्णम् ।
प्रोक्ष्येत्यत्र णिचो लोपो द्रष्टव्यः ) अथ कुमारस्य हस्तं गृह्णाति **उत्तरैर्** दशभिर्मन्त्रैः** "अग्निष्टे हस्तमग्र" इत्यादिभिः ।
प्रतिमन्त्रं ग्रहणावृत्तिः ।
तत **उत्तरैर्** एकादशभिः"अग्नये त्वा परिददामी"त्यादिभिः **तं** देवताभ्यः **परिददाति** ।
सर्वेष्वसौशब्देषु नामग्रहणं संबुध्या ।
परिदाय **तमुत्तरेण यजुषा** "देवस्य त्वा सवितुः" इत्येतेन उपनयते विद्यानुष्ठानार्थं आचार्यः स्वकुलं प्रापयतीत्यर्थः ।
यजुरुच्चारणमेव तत्र व्यापारः, नान्यः कश्चित् ।
नामग्रहणं च संबुध्या ।
केचित्–असावित्यन्तोदात्तस्य पाठात् आचार्यस्य नाम प्रथमया निर्देश्यं मन्यन्ते ।
एतत्सम्बन्धात् समस्तमेव कर्मोपनयनं, यथा पशुबन्ध इति ।
उपनीय **सुप्रजा इति दक्षिणे कर्णे जपति** । "सुपोषः पोषैर्" इत्येवमन्तो जपः ॥११॥
________________________
### गृह्यतात्पर्यदर्शनव्याख्या १०.१२
**उत्तरया** "आगन्त्रा समगन्महि" इत्येतया ।
अस्मा इति चतुर्थी षष्षठ्यर्थे ।
**उत्तरया **"समुद्रादूर्मिः" इत्येतया **त्रिः प्रोक्षति** ।
सकृन्मन्त्रेण, द्विस्तूष्णीम् ।
**उत्तरैः** "अग्निष्टे हस्तमग्रभीत्" इत्यादिभिर्दशभिर्मन्त्रैः ।
सर्वेषां चान्ते सकृद्धस्तग्रहणम् ।
**उत्तरैः** अग्नयेत्वा परिददामि" इत्येकादशभिः प्रतिमन्त्रं **देवताभ्यो** मन्त्रलिङ्गप्रतीताभ्यः **परिददाति** रक्षणार्थम् ।
ततश्च यदि सकृत्परिदानं स्यात् तदा विध्यपराधात् सर्वप्रायश्चित्तं होतव्यम् ।
असौशब्देषु च सर्वेषु सम्बुद्ध्या नामग्रहणम् ।
**उत्तरेण यजुषा** "देवस्य त्वा सवितुः" इत्यनेन ** उपनयते** आत्मनस्समीपं नयति ।
नामग्रहणं च सम्बुद्ध्यैव ।
केचित्–कुमारस्स्वाञ्जलावाचार्येणानीतमुदकं सव्ये हस्ते धारयन्, दक्षिणेन हस्तेनात्मानं त्रिः प्रोक्षति ।
आचार्यस्तु प्रोक्षयति ।
णिचश्च लोपो द्रष्टव्यः ।
हस्तग्रहणं च प्रतिमन्त्रमित्यनेककल्पनासापेक्षं व्याचक्षते ॥१२॥
इति श्रीसुदर्शनाचार्यविरचिते गृह्यतात्पर्यदर्शने दशमः खण्डः ॥



## आचार्यकुमारयोः प्रश्नप्रतिवचने ।
"ब्रह्मचर्यमागाम्" इति कुमार आह ॥ आपस्तम्बगृह्यसूत्र ११.१ ॥

### अनाकुलावृत्तिः ११.१
सवित्रा प्रसूत इत्येवमन्तो मन्त्रः आहेति वचनं उच्चैः प्रयोगार्थम् ॥१॥
________________________
### गृह्यतात्पर्यदर्शनव्याख्या ११.१
व्यक्तम् ॥१॥


प्रष्टं परस्य प्रतिवचनं कुमारस्य ॥ आपस्तम्बगृह्यसूत्र ११.२ ॥

### अनाकुलावृत्तिः ११.२
"को नामासी"त्येवमादयः चत्वारो मन्त्राः पृष्टप्रतिवचनार्थाः ।
तत्र यत्र पृष्टं तत आरभ्य कर्माचार्स्येत्यर्थः ।
प्रष्टमिति संप्रसारणाभावश्छान्दसः, अपपाठो वा ।
यत् प्रतिवचनं तत् कुमारस्य ।
असौशब्देषु नाम निर्दिशति कुमारः प्रथमया ।
आचार्यः संबुध्या कुमारस्य नाम ।
तत्र को नामासीत्याचार्यः ।
(१)यज्ञशर्मनामास्मीति कुमारः ।
कस्य ब्रह्मचार्यसि (२)श्रीयज्ञशर्मन् इत्याचार्यः, प्राणस्य ब्रह्मचार्यस्मि यज्ञशर्मेति कुमारः ।
(२)आहेत्यनुवृत्तेरुच्चैः प्रयोगः ॥२॥
________________________
### गृह्यतात्पर्यदर्शनव्याख्या ११.२
**प्रष्टं** प्रश्न इत्यर्थः ।
रूपं तु छान्दसम् ।
"को नामासी"त्यादिषु प्रश्नप्रतिवचनार्थेषु चतुर्षु मन्त्रेषु प्रष्टं परस्याचार्यस्य, प्रतिवचनं तु कुमारस्य ।
ततश्चैवं प्रयोगः–"को नामासि?" इत्याचार्यः पृच्छति ।
विष्णुशर्मा नामास्मि"इति कुमारः प्रतिब्रूयात् ।
तथा
"कस्य ब्रह्मचार्यसि विष्णुशर्मन्?" इत्याचार्यः ।
"प्राणस्य ब्रह्मचार्यस्मि" इति कुमारः ॥२॥


शेषं परो जपति ॥ आपस्तम्बगृह्यसूत्र ११.३ ॥

### अनाकुलावृत्तिः ११.३
पृष्टप्रतिवचनादूर्ध्वं अनुवाकस्य **यश् शेषः** तं "एष ते देव सूर्ये"त्यादिकं **पर** आचार्यो जपति ॥३॥
________________________
### गृह्यतात्पर्यदर्शनव्याख्या ११.३
**शेषम्** अनुवाकशेषैकदेशं "विष्णुशर्मैष ते देव" इत्यादि "अनुसञ्चर विष्णुशर्मन्" इत्येवमन्तमाचार्यो जपति ।
"अध्वनामध्वपते" इत्यस्य प्रत्यगाशिषो वाचनविधानात् ॥३॥


## प्रत्यगाशिषां मन्त्राणां कुमारेण वाचनम् ।
प्रत्यगाशिषं चैनं वाचयति ॥ आपस्तम्बगृह्यसूत्र ११.४ ॥

### अनाकुलावृत्तिः ११.४
तत्रैव शेषे या **प्रत्यगाशीः** "अध्वनामध्वपत" "इत्येवमाद्या" ताम् **एनं** कुमारं वाचयति ॥४॥
________________________
### गृह्यतात्पर्यदर्शनव्याख्या ११.४
आत्मगाम्याशीःफलं यस्मिन् मन्त्रे स **प्रत्यगाशीः** ।
जात्यभिप्रायमेकवचनम् ।
अध्वनामित्यारभ्य आ उपनयनसमाप्तेर् ये प्रत्यगाशिषो मन्त्राः"योगे योगे" इत्यादयः, तान् सर्वान् कुमारं **वाचयति** ॥४॥

## उपनयनप्रधानहोमाः जयादयश्च ।
उक्तमाज्यभागान्तम् ॥ आपस्तम्बगृह्यसूत्र ११.५ ॥
अत्रैनमुत्तरा आहुतीर्हावयित्वा जयादि प्रतिपद्यते ॥ आपस्तम्बगृह्यसूत्र ११.६ ॥

### अनाकुलावृत्तिः ११.६
**आज्यभागान्तं** तन्त्रं प्रागेवोक्तम् ।
अत्रेदानीम् एनं कुमारं **उत्तरा** एकादश प्रधानाहुतीर् **हावयति** "योगे योगे" इत्येवमाद्याः ।
उत्तरैर्मन्त्रैः कुमारो जुहोति ।
तमाचार्यः प्रयुङ्क्ते मन्त्रवाचनेन ।
द्वितीयचतुर्थयोरपि मन्त्रयोः कुमार एव वक्ता, देवताभिधानार्थत्वात् ।
अपर आह– लिङ्गविरोधादाचार्यो वक्ता कुमारस्तु (१)होतेति ।
प्रधानहोमेषु हावयित्वेति वचनात्(२) उपहोमेष्वाचार्य एव कर्ता ॥५॥
________________________
### गृह्यतात्पर्यदर्शनव्याख्या ११.६
इदमनुवादमात्रं मा भूदिति साध्याहारं व्याख्यायते ।
न केवलमध्वनामित्यारभ्य प्रत्यगाशिषो मन्त्रान् वाचयति ।
आज्यभागान्तमुक्त्वा ये पश्चात् प्रत्यगाशिषो मन्त्राः मेखलापरिव्ययणादिषूक्ताः "इयं दुरुक्तात्" इत्याद्यास् तानपि(३) स्वयमुक्तवा वाचयति ।
**उक्तम्** इति जात्यभिप्रायम् ।
इदं त्विह वक्तव्यं यासु मेखलापरिव्ययणादिषु कुमारप्रधानासु संस्कारक्रियासु ये प्रत्यगाशिषो मन्त्राः, तच्चोदकैराख्यातैः करणत्वेन चोदिताः क्रियाः तैर्मन्त्रैः कृत्वा पश्चाद्वाचयति ।
स्वतः करणमन्त्राणां क्रियागुणभूतैः कर्तभिरेवोच्चार्यत्वात् ।
कुमारस्य चात्र संस्कार्यत्वेन प्राधान्यात् ।
यत्र पुनर्होमादिषु कुमारस्य गुणभाव एव, न संस्कार्यत्वं, तत्र तान् प्रत्यगाशिषो वाचयत्येव ।
केचित्—परिव्ययणादिष्वपि कुमारस्यैव मन्त्रः, परस्तु वाचयत्येवेति ॥५॥
अत्र अस्मिन् क्रमे, न तु "यथोपदेशं प्रधानाहुतीः" इति सामान्यवचनादाज्यभागानन्तरमेव ।
**एनं** कुमारम् ।
**उत्तराः** "योगे योगे" इत्येकादर्शचः प्रत्यगाशिषो वाचयन् हस्ते गृहीत्वा प्रतिमन्त्रं **हावयति** ।
तत्र द्वितीयचतुर्थौ "इममग्न आयुषे" "अग्निष्ट आयुः प्रतराम्" इति लिङ्गविरोधात्" आयुर्दा देव जरसम्" इतिवत् स्वयमेव ब्रूयात्, नैनं वाचयति ।
केचित्—एतयोरपि देवताभिधानार्थत्वात् कुमारस्यैवोच्चारणमिति ।
ततो "जयाभ्यातानान् राष्ट्रभृत" इति सामान्यविधिप्रसिद्धमेवाचार्यो **जयादि प्रतिपद्यते** ।
ततश्च अग्निर्भूतानामधिपतिस्समावतु" इत्यादीनां प्रत्यगाशिषामपि वाचनं न भवति ।
नैव च हावनम् ॥६॥

## उपनेतुः कूर्च उपवेशः ।
परिषेचनान्तं कृत्वापरेणाग्निमुदगग्रं कूर्चं निधाय तस्मिन्नुत्तरेण यजुषोपनेतोपविशति ॥ आपस्तम्बगृह्यसूत्र ११.७ ॥

### अनाकुलावृत्तिः ११.७
**उत्तरेण यजुषा** राष्ट्रभृदसीत्येतेन ।
परिषेचनान्तवचनमानन्तर्यार्थम् ।
केचित् सावित्रं नाम व्रतमस्मिन् काल उपाकुर्वन्ति । केचित् त्रिरात्रान्ते सावित्रीमनुब्रुवते ।
तदुभयमप्यनिष्टमाचार्यस्य ।
निधायेति वचनादाचार्य एव निधाने कर्ता, न माणवकः ।
अधिकारादेव सिद्धे उपनेतेति वचनमुत्तरार्थम् ।
पुरस्तात् प्रत्यङ्ङासीन इत्यत्र उपनेतुः पुरस्तात् यथा स्यात् अग्नेः पुरस्तात् मा भूत् इति ।
तथा दक्षिणेन पाणिना दक्षिणं पादमित्यत्रोपनेतुः पादो न माणवकस्य ॥६॥
________________________
### गृह्यतात्पर्यदर्शनव्याख्या ११.७
**कूर्चं** दर्भमयमासनम् ।
उत्तरेण यजुषा "राष्ट्रभृदसि" इत्यनेन ।
**उपनेता** आचार्यः ।
शेषं व्यक्तम् ॥७॥

## गायत्र्युपदेशार्थ कुमारेणाचार्यप्रार्थनम् ।
पुरस्तात्प्रत्यङ्ङासीनः कुमारो दक्षिणेन पाणिना दक्षिणं पादमन्वारभ्याह"सावित्रीं भो अनुब्रूहि" इति ॥ आपस्तम्बगृह्यसूत्र ११.८ ॥

### अनाकुलावृत्तिः ११.८
दर्भेष्वासीन इति गृह्यान्तरे ।
दक्षिणेनेति वचनमुभाभ्यामेवोभावित्ययं पक्षोऽत्र मा भूदिति ।
तेन सकुष्ठिकमुपसङ्गृह्णीयादित्ययं विशेषः प्रवर्तते ॥७॥
________________________
### गृह्यतात्पर्यदर्शनव्याख्या ११.८
उपनेतुः **पुरस्तात् प्रायङ्मुखः** **आसीनः कुमारो दक्षिणेन पाणिना** उपनेतुर् **दक्षिणं पादं अन्वारभ्य** उपसंगृह्य **"सावित्रीं भो । अनुब्रूहि"** इति प्रार्थयते ॥८॥

## गायत्र्युपदेशः
तस्मा अन्वाह "तत्सवितुर्" इति ॥ आपस्तम्बगृह्यसूत्र ११.९ ॥
पच्छोर्धर्चशस्ततस्सर्वाम् ॥ आपस्तम्बगृह्यसूत्र ११.१० ॥

### अनाकुलावृत्तिः ११.१०
**तस्मा** इति वचनात् कुमारस्य ग्रहणार्थमनुवचनम् ।
तेन त्रिष्वपि वचनेषु कुमारस्यानुग्रहणं भवति ।
अनुशब्दोऽनुग्रह द्योतनार्थः ।
अनुग्रहेणाह **अन्वाहेति** ।
तेन यद्यसमर्थः कुमारः तावत् वक्तुं ततो यथाशक्ति वाचयति ।
स्वयं विधिवत् पूर्वमुक्त्वा प्रथमं पच्छः पादेपादेऽवसानम् ।
द्वितीयमर्धर्चशः, ततस्सर्वामन्वाहेति ।
उत्तरमिति वक्तव्ये तत्सवितुरिति निर्देशः सावित्रीप्रदेशेषु सावित्र्या समित्सहस्रमादध्याद्(आप.ध.१-२७-१)इत्यादिषु अस्या एव ग्रहणं यथा स्यात् ।
यस्याः कस्याश्चित् सवितृदेवत्याया मा भूदित्येवमर्थम् ।
तत इति वचनादेतावदेवास्मिन्नहन्यनुवचनम् ।
एतैर्वचनैरग्रहणे कालान्तरेऽध्यापनम् ॥८॥
________________________
### गृह्यतात्पर्यदर्शनव्याख्या ११.१०
**तस्मै** कुमाराय ग्रहणार्थं "तत्सवितुर्वरेण्यम्" इत्येतामृचमाचार्यो**ऽन्वाह** ।
तत्र च सवितृदेवत्यामृचमनुब्रूहीत्यविशेषेण प्रार्थनायां कृतायामपि योयं "तत्सवितुरित्यन्वाह" इति नियमः स ज्ञापयति– धेनुपङ्कजादिशब्दवत् सावित्रीशब्दस्य यौगिकस्यापि "तत्सवितुर्वरेण्यम्" इत्यस्यामेव प्रयोगो नियतः, न तु "आसत्येन रजसा" इत्यादिष्वपीति ।
ततश्च धर्मशास्त्रे "सावित्रीं प्राणायामशः" (आप.ध.१-२६-१५.) सावित्र्या समित्सहस्रमादध्यात्"(आप.ध.१-२७-१.) इत्यादिष्वस्या एवर्चस्सम्प्रत्ययो नान्यस्या अपीति ॥९॥
कथमन्वाह? इत्यत्राह—
**पच्छः** पादे पादे अवसाय ।
**अर्धर्चशः** अर्धचे अवसाय ।
**ततः सर्वां** समस्तां अनवसानामित्यर्थः ।
अत्र च सर्वानुवचनस्यादृष्टार्थत्वात्, ग्रहीतुमसमर्थस्यापि कुमारस्य सर्वा निगद्यते ॥१०॥
अथ तस्मिन्नेवानुवचने विशेषमाह—

व्याहृतीर्विहृताः पादादिष्वन्तेषु वा तथार्धर्चयोरुत्तमां कृत्स्नायाम् ॥ आपस्तम्बगृह्यसूत्र ११.११ ॥

### अनाकुलावृत्तिः ११.११
तत्रैवानुवचने विशेषः – प्रथमे वचने पादानां त्रयाणां आदिष्वन्तेषु वा तिस्त्रो व्याहृतयः क्रमेण वक्तव्याः ॥९॥
द्वितीय वचने अर्धचयोरादितः अन्ततो वा द्वे व्याहृती क्रमेण वक्तव्ये ।
तत उत्तमा शिष्यते सुवरिति ।
ताम् **उत्तमां कृत्सनायां** वचनेऽनुब्रूयादिति ।
तत्र प्रयोगः–प्रणवोऽग्रे वक्तव्यः ।
"ओंकारः स्वर्गद्वारम्, तस्मात् ब्रह्माध्येष्यमाणः"(आप.ध.१-१३-६.) इति वचनात् ।
ओं भूः तत्सवितुर्वरेण्यम् ।
ओं भुवः भर्गो देवस्य धीमहि ।
ओं सुवः धियो यो नः प्रचोदयात् ।
ओं भूः तत्सवितुर्वरेण्यं भर्गो देवस्य धीमहि ।
ओं भुवः धियो यो नः प्रचोदयात् ।
ओं सुवः तत्सवितुर्वेण्यं भर्गो देवस्य धीमहि धियो यो नः प्रचोदयात् ॥
________________________
### गृह्यतात्पर्यदर्शनव्याख्या ११.११
**विहृताः** व्याहृतीः त्रिष्वपि पादादिष्वेकैकामन्वाह ।
अथवा पादानामन्तेषु ।
तथार्धर्चेऽवसाय प्रयोगेऽपि प्रत्यर्धर्चमादावन्ते वैकैकामन्वाह ।
अविशिष्टां **तूत्तमां** व्याहृतिं **कृत्स्नायाम्** इति षष्ठ्यार्थपाठः ।
प्रयोगस्तु– प्रथमं प्रणवमन्वाह; ओमिति ब्राह्मणः प्रवक्ष्यन्नाह (तै.उ.१-८.) इति श्रुतेः, "ओंकारस्स्वर्गद्वारं तस्माद्ब्रह्माध्येष्यमाण एतदादि प्रतिपद्येत" (१-१३-६.) इति धर्मशास्त्रवचनाच्च ।
"ओं भूः तत्सवितुर्वरेण्यम् ।
ओं भुवः भर्गो देवस्य धीमहि ।
ओं सुवः धियो यो नः प्रचोदयात् ॥
ओं भूः तत्सवितुर्वरेण्यं भर्गो देवस्य धीमहि ।
ओं भुवः धियो यो नः प्रचोदयात् ॥
ओं सुवः तत्सवितुर्वरेण्यं भर्गोदेवस्य धीमहि धियो यो नः प्रचोदयात्" ।
अन्तेषु वेति पक्षे प्रयोगः – "ओं तत्सवितुर्वरेण्यं भूः ।
ओं भर्गो देवस्य धीमहि भुवः ।
ओं धियो यो नः प्रचोदयात् सुवः ॥
ओं तत्सवितुर्वरेण्यं भर्गो देवस्य धीमहि भूः ।
ओं धियो यो नः प्रचोदयात् भुवः ॥
ओं तत्सवितुर्वरेण्यं भर्गो देवस्य धीमहि धियो यो नः प्रचोदयात् सुवः" इति ॥११॥

कुमार उत्तरेण मन्त्रेणोत्तरमोष्ठमुपस्पृशते ॥ आपस्तम्बगृह्यसूत्र ११.१२ ॥

### अनाकुलावृत्तिः ११.१२
अथ तत्रैवासीनः **कुमारः उत्तरेण** मन्त्रेणा"वृधमसौ सोम्ये"त्यनेन स्वयम्**उत्तरमोष्ठमुपस्पृशते ।**
अप उपस्पृशति ।
ओष्ठयो र्द्वित्वात् उत्तरमिति विशेषणम् ।
मन्त्रग्रहणमुत्तरशब्दस्य दिग्वाचिताशङ्का मा भूदित्येवमर्थम् ।
मन्त्रे असावित्यनेन प्राणोऽभिधीयते नाचार्यो नापि (१)माणवकः ।
तेन नामनिर्देशो न कर्त्तव्यः ॥११॥
________________________
### गृह्यतात्पर्यदर्शनव्याख्या ११.१२
आचार्यवाचितेन "अवृधमसौ सोम्य" इत्यनेन **मन्त्रेण कुमारः स्वमुत्तरमोष्ठम्** उपस्पृशति ।
छान्दसमात्मनेपदम् ।
असावित्यत्र च नास्ति नामग्रहणम्, प्राणाभिधानत्वात् ।
"श्यावान्तपर्यन्तावोष्ठावुपस्पृश्याचामेत्" (आप.ध.१-१६-१०.) इति वचनात्
आचमनं तु कर्तव्यम् ॥१२॥

कर्णावुत्तरेण ॥ आपस्तम्बगृह्यसूत्र ११.१३ ॥

### अनाकुलावृत्तिः ११.१३
**उत्तरेण** मन्त्रेण "ब्रह्मण आणी स्थ" इत्यनेन ।
सकृन्मन्त्रः ।
कर्णाविति द्विवचनयोगात् क्रमेणोपस्पर्शनम् ॥१२॥
________________________
### गृह्यतात्पर्यदर्शनव्याख्या ११.१३
स एव युगपद्धस्तद्वयेन स्वीयौ **कर्णौ** स्पृशति ।
**उत्तरेण** "ब्रह्मण आणी स्थः" इति द्विवचनलिङ्गेन ॥१३॥

## दण्डग्रहणम् ।
दण्डमुत्तरेणाऽदत्ते ॥ आपस्तम्बगृह्यसूत्र ११.१४ ॥

### अनाकुलावृत्तिः ११.१४
**उत्तरेण** मन्त्रेण "सुश्रवस्सुश्रवसम्" इत्यनेन ॥१३॥
________________________
### गृह्यतात्पर्यदर्शनव्याख्या ११.१४
**उत्तरेण** "सुश्रवः" इत्यनेन ॥१४॥


अथ वर्णक्रमेण त्रिभिस्सूत्रैर्दण्डानां गुणविधिमाह—
## वर्णविशेषपुरस्कारेण दण्डविशेषविधानम् ।
पालाशो दण्डो ब्राह्मणस्य नैय्यग्रोधस्स्कन्धजोऽवाङ्ग्रो राजन्यस्य बादर औदुम्बरो वा वैश्यस्य ॥ आपस्तम्बगृह्यसूत्र ११.१५ ॥

### अनाकुलावृत्तिः ११.१५
राजन्यवैश्ययोः विशेषविधानादेव सिद्धे ब्राह्मणग्रहणं अयमपि विधिर्र्वणसंयुक्तौ यथा स्यादिति ।
तेन"वार्क्षो दण्ड" इत्ययं विकल्पो ब्राह्मणस्यापि भवति ।
इतरथा राजन्यवैश्ययोरेव स्यात्तयोरेव वर्णसंयुक्तं विधानमिति कृत्वा ॥१४॥
न्यग्रोधस्य विकारो **नैय्यग्रोधः ।
**स्कन्धे जातः **स्कन्धजः** ।
अवाचीनाग्रः **अवाङग्रः** ।
ङ्कारपाठश्छान्दसः ॥१५॥
बदर्या विकारो **बादरः** वृक्षप्रकरमातुदुम्बरो वृक्षः, न ताम्रम् ॥१६॥
________________________
### गृह्यतात्पर्यदर्शनव्याख्या ११.१५
**पालाशः**पलाशवृक्षस्य विकारः ।
एवमुत्तरेष्वपि विग्रहः ।
स्कन्धे जातः**स्कन्धजः ।
अवाङ्ग्रः**अवाचीनमग्रं यस्य दण्डस्य ॥१५॥
वार्क्षो दण्ड इत्यवर्णसंयोगेनैक उपदिशन्ति ॥ आपस्तम्बगृह्यसूत्र ११.१६ ॥

### अनाकुलावृत्तिः ११.१६
वृक्षस्य विकारो **वार्क्षः ।**
यज्ञियस्य वृक्षस्य इति कल्पान्तरे ।
पूर्वो विधिर्र्वणसंयुक्तः, अयं तु सर्वसाधारणो न केनचित्
वर्णविशेषेण संयुज्यते ।
अत्र च सामयाचारिक एव दण्डविधिस्सर्वचरणार्थः सन्निहानूद्यते नैय्यग्रोधादिषु मन्त्रप्रापणार्थम् ।
अन्यथा पालाशस्यैव मन्त्रेणादानं स्यात्तूष्णीमन्येषाम् ।
"सुश्रवः" इत्यस्य पालाशाभिधानत्वात् ।
"देवा वै ब्रह्मन्नवदन्त तत्पर्ण उपाशृणोत्सुश्रवा वै नामेति"(तै.सं.३५७) वार्क्षो दण्ड इत्वेतावतैव सिद्धे अवर्णसंयोगेनेति वचने कल्पान्तरयोरसंभेददर्शनार्थम्यदि वर्णसंयुक्तः कल्पः प्रक्रान्तः स एवासमावर्तनात्कर्तव्य इति ॥१७॥
________________________
### गृह्यतात्पर्यदर्शनव्याख्या ११.१६
**वार्क्षः**वृक्षस्य माज्ञियस्य विकारः, न तु वेणुवेत्रादेः ।
**अवर्णसंयोगेन **सर्ववर्णानामविशेषेणेत्योक** उपदिशन्ति** ।
अत्र यद्यपि"तत्पर्ण उपाश्रृणोत्सुश्रवा वै नाम" (तै.सं.३५७) इत्यर्थवादेन मन्त्रस्थसुश्रवश्शब्दस्य पालाशाभिधानलिङ्गत्वातनेन मन्त्रेण नैय्यग्रोधादिदण्डानामप्युपादने लिङ्गविरोधः तथापि"दण्डमुत्तरेणादत्ते" इति श्रुतिप्राबल्यात्लिङ्गं बाधित्वानेनैव सर्वदण्डानामुपादानम् ।
धर्मशास्त्रे"पालासो दण्डो ब्राह्मणस्य" (आप.ध.१.२.३८)इत्यादि पुनर्विधानं च"त्रैविद्यकं ब्रह्मचर्य चरेत्" (आप.ध.१.१.२८) इत्युपनयनकालातिपत्तिप्रायश्चित्तानुष्ठानेऽपि तत्तद्वर्णेन तत्तद्दण्डधारणार्थम् ।
केचित्तत्रैव सर्वचरणार्थ विहितानां दण्डानां गृह्येऽनुवादः सर्वेषामुपादानेऽपि श्रुत्यैतन्मन्त्रविधानार्थ इति ॥१६॥
## स्मृतवाचनादि, आदित्योपस्थानं च ।
स्मृतं च म इत्येतद्वाचयित्वा गुरवे वरं दत्वोदायुषेत्युत्थाप्योत्तरैरादित्यमुपतिष्ठते ॥ आपस्तम्बगृह्यसूत्र ११.१७ ॥

### अनाकुलावृत्तिः ११.१७
अथ दण्डमादाय तत्रैवासीनः कुमारः **स्मृतञ्च म इत्येतत्** व्रतसंकीर्तनमाह ।
ततो **गुरवे वरं** ददाति ।
तत **उदायुषेति** मन्त्रेणोत्तिष्ठेत् **उत्तरैर्मन्त्रैरादित्यमुपतिष्ठते"** तच्छक्षुर्" इत्यादिभिः"सूर्य दृशे" इत्यवमन्तैः ।
व्रतसंकीर्तनादि पदार्थचतुष्टयस्य कुमार एव कर्ता ।
हेत्वभिधानं तूभयत्राविवक्षितंवाचयित्वोत्थाप्येति च ।
विवक्षिते तु तस्मिन् वरदाने उपस्थाने चाऽचार्य एव कर्ता स्यात् ।
तस्मादर्थप्राप्तस्य हेतुव्यापारस्यानुवादः ॥१८॥
________________________
### गृह्यतात्पर्यदर्शनव्याख्या ११.१७
अथाचार्यः"स्मतं च मे" इत्येतन्मन्त्रजातं कुमारं वाचयति ।
तत्राष्टौ मन्त्रास्समानोदर्कअश्शेषो नवमः ।
तेषां प्रत्यगाशिष्ट्वादेव वाचने प्राप्ते वाचयित्वेति पुनर्वचनं वाचनवरदानयोः नैरन्तर्यार्थम् ।
अथ **गुरवे** आचार्याय कुमारो वरं गां"गुरो!वरं ते ददामि" इति ददाति ।
अग्न्याधाने"गौर्वै वरः" (आप.श्रौ.४११४) इत्युक्तत्वात् ।
आचार्यस्तु सप्तदशकृत्वोऽपान्य होतॄणां दशमानुवाकस्य"देवस्य वा" इत्यादित आरभ्य"देवि दक्षिणे" इत्येवमन्तमुक्त्वा"रुद्राय गां तेनामृतत्वमश्याम्" इत्यादि सन्धाय"उत्तानस्त्वाङ्गीरसः प्रतिगृह्णातु" (तै.आ.३१०) इत्येवमन्तेन श्रौतवत्प्रतिगृह्णाति "उपनयनं विद्यार्थस्य श्रुतितस्संस्कारः" (आप.ध.११ ९)
इति धर्मशास्त्रवचनात् ।
ततः कुमारं"उदायुषा" इत्युत्थाप्य इदं च वाचयति ।
अथ कुमारः"तच्चक्षुर्देव हितम्" इत्यादिभिराचार्यवाचितैर्दशभिर्मन्त्रैरादित्यमुपतिष्ठते ।
अत्र वाचयित्वेत्यादेः क्त्वाप्रत्ययस्य, क्रियाविधानमात्रे तात्पर्य, न तु समानकर्तृकत्वेऽपि ।
ज्ञापितं चैत्"योक्त्रं विमुच्य तां ततः प्र वा वाहयेत्" (आप.गृ.५१३) इत्यत्र अथवा व्यवधानेन सम्बन्धः- ाचार्यस्स्मृतादि वाचयित्वा"उदायुषा" इत्युत्थाप्य"यं कामयेत" इत्यादि कुर्यात् ।
कुमारस्तु गुरवे वरं दत्वोत्तरैरादित्यमुपतिष्ठते ।
केचित्स्मृतसङ्कीर्तनादि पदार्थचतुष्टयमपि कुमारकर्तृकम् ।
वाचयित्वोत्थाप्येति तु णिजर्थो हे तुरविवक्षितःऽअन्यथा त्वसमानकर्तृकत्वात्वरदानमुपस्थानं चाचार्यकर्तृकं स्यात्तथा गुरुग्रहणं चौलादौ ब्रह्मणे वरदानार्थमिति ॥१७॥
अथ काम्यमाह
## उपनयने काम्यविधिः ।
यं कामयेत नायम (यं म) च्छिद्येतेति तमुत्तरया दक्षिणे हस्ते गृह्णीयात् ॥ आपस्तम्बगृह्यसूत्र ११.१८ ॥

### अनाकुलावृत्तिः ११.१८
**यं **किमारं उपनेती** कामयेत **गुरुः, किमिति? अयं मत्तो ** न छिद्येत ** न वियुज्येत मदधीन एव सायादासमावर्थनादिति तमेतस्मिन् काले दक्षिणे हस्ते गृह्णीयात्** उत्तरयर्चा**"यस्मिन् भूतमि"त्येतया ।
नामनिर्देशः सबुध्या ।
काम्योऽयं विधिः न नित्यः ।
एतदेव ज्ञापकमासमावर्तनात्नोपनेतुरेव समीपे वर्तितव्यमिति ॥१९॥
________________________
### गृह्यतात्पर्यदर्शनव्याख्या ११.१८
**यं ** कुमारं अयमासमावर्तनान्मत्तो न च्छिद्येन न वियुच्येतेति** कामयेत, तमुत्तरया **"यस्मिं भूतम्" इत्यनयर्चा सम्बुध्द्या च नाम गृहीत्वा** दक्षिणे हस्ते गृह्णीयात्**यद्यमाचार्यश्चतुर्वेदी सर्वशास्त्रवितध्यापयितुं व्याख्यातुं च शक्नोति ॥१८॥
त्र्यहमेतमग्निं धारयन्ति ॥ आपस्तम्बगृह्यसूत्र ११.१९ ॥

### अनाकुलावृत्तिः ११.१९
एतमुपनयनाग्निं व्यहं धारयन्ति अविनाशिनं कुर्वन्ति पित्रादयः ॥२०॥
________________________
### गृह्यतात्पर्यदर्शनव्याख्या ११.१९
स्पष्टमेतत् ॥१९॥
## ब्रह्मचर्यनियमविधिः ।
क्षारलवणवर्जनं च ॥ आपस्तम्बगृह्यसूत्र ११.२० ॥

### अनाकुलावृत्तिः ११.२०
क्षारलवणयोर्र्वजनं भवति भोजने त्र्यहम् ।
अस्य ब्रह्मचारिणः सामयाचारिकः प्रतिषेधः सार्वकालिकः ।
अयं तु त्र्यहसम्बन्धः ।
तयोर्विकल्पः ।
मध्वादिप्रतिषेधस्तु सामयाचारिको नित्यमेव भवति ॥२१॥
________________________
### गृह्यतात्पर्यदर्शनव्याख्या ११.२०
त्र्यहं क्षारलवणयोर्र्वजनं च भवति ।
अत्र च त्र्यहमिति नियमाद्धर्मशास्त्रे"यथा क्षारलवणमधुमांसानि" (आप.१४६)ऽइत्यनेन क्षारलवणयोर्द्वयोर्निषेधः ।
त्र्यहादूर्ध्व पाक्षिकः मध्वादेस्तु नित्यएव ॥२०॥
## समिदाधानम् ।
परि त्वे ति परिमृज्य तस्मिन्नुत्तरैर्मन्त्रैस्समिध आदध्यात् ॥ आपस्तम्बगृह्यसूत्र ११.२१ ॥

### अनाकुलावृत्तिः ११.२१
तमुपनयनाग्निं"परि त्वे"त्यनेन मन्त्रेण **परिमृज्य** सर्वतो मार्जमुदकेन कृत्वा **उत्तरैर्मन्त्रैः** "अग्नये समिधम्" इत्यादिभिः द्वादशभिः प्रतिमन्त्रं समिधो नित्यमादध्यात्ब्रह्मचारी ।
"सायं प्रात" (आप.ध.१४१६) रिति विशेषः सामयाचारिकः प्रत्येतव्यः ।
"सायमेवाग्निपूजेत्येके" (आप.ध.१४१७) इति च ।
अयं तूपदेशोऽस्मिन् काले प्रारम्भार्थः ।
तेन प्रातरुपक्रमं समिदाधानं सायमपवर्गम्
पक्षान्तरे सायमेवोपक्रमः, नान्यस्मिन् काले ।
तत्र यथाकामी प्रक्रमेत ।
अधिकारादेव सिद्धे तस्मिन्निति वचनं त्र्यहादूर्द्वमपि तस्मिनुपनयनाग्नावेव समिदाधानं यथा स्यादिति ।
तेन नित्यधारणमप्यस्य विकल्पेन साधितं भवति ।
व्याहृतिभिरप्यन्ते चतस्रस्समिध आदधाति ।
तत्त्प्रायश्चित्तत्वेन द्रष्टव्यम्, कल्पान्तरदर्शनाच्च ।
"यत्ते अग्ने तेजः" इत्यादिभिरुपस्थानं समाचाराद्भसित दारणम् ॥२२॥
________________________
### गृह्यतात्पर्यदर्शनव्याख्या ११.२१
"परित्वाग्ने" इत्यग्निं **परिमृज्य** परिसमूह्य, तस्मिनुपनयनाग्नौ यावद्धारण **मुत्तरैर्मन्त्रै** र्द्वअदशभिःल"अग्नये समिधमाहार्ष" इत्यादिभिः प्रतिमन्त्रमेकैकां समिधमादध्यात् ।
पुनश्चान्ते तूष्णीं परिसमूहनम् ।
अनन्तरमुभयस्तूर्ष्णीं समन्तं परिषेचनं, स्मृत्यन्तरात्
आचाराच्च ।
एतच्च समिदाधानं पूर्व काष्ठैरग्निमिद्ध्वा कार्यम्- धर्मशास्त्रे"अग्निमिद्ध्वा परिसमूह्य समिध आदध्यात्" (आप.ध.१४ १६)
इति वचनात् ।
परिसमबहनस्य"परित्वेति परिमृज्य" इति विधिः ।
तथा धर्मशास्त्रे तु"समिद्धमग्निं पाणिना परिसमूहेन्न समूहन्या" (आप.ध.१४१८) इति गुणार्थोऽनुवादः ॥२१॥
एवमग्निपूजापरशब्दं समिदाधानं सविधिकमभिधाय, इदानीं तसेयैवाधिकारसम्बन्धं गुणान्तरं चाह
एवमन्यस्मिन्नपि सदाऽरण्यादेधानाहृत्य ॥ आपस्तम्बगृह्यसूत्र ११.२२ ॥

### अनाकुलावृत्तिः ११.२२
यथास्योपनयनाग्नेः नित्यधारणपक्षे समिधादानं नित्यत्वेन चेदितं, एवं त्र्यहं धारणपक्षे त्र्यहादूर्ध्व **अन्यस्मिन्नप्य** ग्नाविदं कर्म कर्तव्यमित्यर्थः ॥२३॥
अरण्यग्रहणात्ग्राम्याणां फलवतां वृक्षाणां प्रतिष्धः ।
आहृत्येति वचनातिन्यैराहृतानां प्रतिषेधः ।
**एधाः**काष्ठानि ।
एधग्रहणमग्नेराहरणशङ्कानिवृत्यर्थम् ।
सामयाचारिकेषु विधिः गुर्र्वथ ब्रह्मचारिणस्समिदाहररणं विधत्ते ।
इदं त्वात्मार्थम् ॥२४॥
________________________
### गृह्यतात्पर्यदर्शनव्याख्या ११.२२
एवमुक्तेन विधिना सदा उपनयनप्रभृत्यासमावर्तनातहरहस्सायं प्रातः, सायमेव वा समिदाधानं कर्तव्यम् ।
एतच्च त्र्यहा दूर्ध्वमन्यस्मिन्नपि लौकिकेऽग्नौ भवति ।
न तूपनयनाग्निर्नष्ट इति नित्यस्य समिदाधानस्य लोपः ।
समिधश्चारण्यादेवाहृत्याधायाः ।
यच्च धर्मशास्त्रे"सायं प्रातर्यथोपदेशम्" इति"सायमेवाग्निपूजेत्येके" (आप.ध.१४१६,१७) इति स विकल्पविध्यर्थोऽनुवादः ।
केचित्नित्यस्य समस्समिदाधानस्य अत्रोपदेशोऽस्मिन् काले प्रारम्भार्थः ।
ततश्चेदं प्रातरुपक्रमं सायमपवर्गम् ।
सायमेवेति पक्षे तु सायमेवोपक्रमो नान्यत्र ।
तत्र यथाकामी प्रक्रमेत ।
तथा तस्मिन्नन्यस्मिन्नपीत्यारम्भातुपनयनाग्नेस्त्र्यहादूर्ध्वमपि विकल्पेन धारणं, तत्रैव समिदाधानं चेति ॥२२॥
उत्तरया संशास्ति  ॥ आपस्तम्बगृह्यसूत्र ११.२३ ॥

### अनाकुलावृत्तिः ११.२३
अथं तं **उत्तरयर्चा** "ब्रह्मचार्यसी"त्येतया **संशास्ति** गुरुः संश्क्षयतीत्यर्थः यथापाठामृचा संशासनं अर्त च कथयति ।
**ब्रह्मचार्यसि** ब्रह्मचर्याश्रमं प्राप्तोऽसि ।
तस्मात्कामचारवादभक्षो मा भूः ।
बाढमिति प्रतिवचनम् ।
**अपोऽशान,**मयाननुज्ञातः
अप एवाशान, नान्यते ।
पूर्ववत्प्रतिवचनं सर्वत्रा कर्म कुरु गुरुशुश्रूषणादि ।
**मा सुषुप्थाः**दिवा स्वापप्रतिषेधः ।
"दिवा मा स्वाप्सी (आश्व.गृ.१२२२) तिर्येवाश्वलायनः ।
अपर आहअथ यः पूर्वोत्थायी जघन्यसंवेशी तमाहुर्न स्वपितीति ।
एवं विधोऽत्र स्वापाभाव इति ।
**भ्क्षाचर्य**चरेति नियमेन भैक्षविधिः ।
**आचार्याधीनो ** ** भव**मातापित्रोरपि वशं त्यक्त्वा आचार्यवशे वर्तस्वेत्यर्थः ।
संशासनानन्तरं भिक्षाचरणम् ।
अत्र बोधायनः"अथास्मा अरिक्तं पात्रं प्रयच्छात्राह मातरमेवाग्रे भिक्षस्वेति" ।
(भौ.गृ.२७)
आश्वलायनस्तु"अप्रत्याख्यायिनमग्रे भिक्षेताप्रत्याख्यायिनीं वा"(आश्व.गृ.१२२७) इति ॥२५॥
________________________
### गृह्यतात्पर्यदर्शनव्याख्या ११.२३
"ब्रह्मचार्यसि" इत्यनया कुमारं **संशास्ति** शिक्षयति ।
अथ सशासनार्थज्ञापनाय मन्त्रार्थ उत्यते ।
**ब्रह्मचार्यसि**कामचारवा दभक्षो माभूः ।
**अपोऽशान**मयानुज्ञातोऽप एव पिब, वभुक्षां तु धारय ।
**कर्मकुरु,**अस्मदर्थ कर्म मयानुक्तोऽपि कुरु, मा सुषुप्थाः पूर्वोत्थायी जघन्यसंवेशी भूयाः,"तामाहुर्न स्वपिति" (आप.१४२८) इत्युक्तत्वात्, मा दिवा स्वाष्सीरिति वा ।
**भिक्षाचर्य चर,**निमन्त्रणादिना भुञ्जानोऽप्यस्मदर्थ भैक्षमाचर ।
**आचार्याधीनो भव,**मयाननुज्ञातो याजनादिकर्म मा कार्षीरिति ।
अत्र चासीतिछान्दसो लकारः, सुषुप्था इति रूप च ।
संशासनेषु च सर्वेषु कुमारो **बाढम्ऽ** "एवं करोमि" इति प्रतिवचनं दाप्यः ।
संशासनान्ते च भिक्षाचरणम् ।
अथास्मा अरिक्तं पात्रं प्रयच्छन्नाहमातरमेवाग्रे भिक्षस्वेति (बौ.गृ.२५४०) इति बौधायनगृह्यात् ।
## पालाशकर्म ।
वासश्चतुर्थीमुत्तरयाऽदत्तेऽन्यत्परिधाप्य ॥ आपस्तम्बगृह्यसूत्र ११.२४ ॥

### अनाकुलावृत्तिः ११.२४
अथ त्रिरात्रे निवृत्ते **चतुर्था** रात्रिं सप्तम्यर्थेद्वितीया ।
चतुर्थ्यामित्यर्थः ।
तत्र किम्? **यद्वासः** कुमारस्य धार्य सद्यःकृत्तोतं परिधापितं तदाचार्य आदत्ते **उत्तरयर्चा** "यस्य ते प्रथमवास्य"मित्येतया ।
**अन्यद्वासः**परिधाय ।
त्र्यहे तु तस्मिन्नियमेन सद्यःकृत्तोतमेव ।
चतुर्थीमित्यत्र न रात्रिर्विवक्षिता ।
किं तर्हि? अहोरात्रसमुदायः ।
तत्राहन्यवादानं वाससः"उदगयनपूर्वपक्षाहः" इति नियमात् ।
मेखलामजिनं दण्डमुपवीतं कमण्डलुम् ।
अप्सु प्रास्य विनष्टानि धार्याण्यन्यानि मन्त्रवत् ॥२६॥
________________________
### गृह्यतात्पर्यदर्शनव्याख्या ११.२४
छतुर्थीमिति सप्तम्यर्थे द्वितीया ।
चतुर्थ्या रात्रौ चतुर्थाहोरात्रे अहन्येव"उदगयनपूर्वपक्षाहः" (आप.गृ.१२) इति नियमात् ।
**वासः**
उपनयनकाले यत्परिधापितं तदाचार्यः सप्तशकृत्वोऽपान्य"यस्य ते प्रथमवास्यम्" इत्यनयैव स्वीकरोति, न तु सावित्रेण- त्र विशेषविधेर्बलीयस्त्वात् ।
उपदेशमतं तुऽदेवा वै वरुणमयाजयन्, (तै.ब्रा.२२५) इति लिङ्गादयज्ञेषु न प्रतिग्रहविधिरिति ।
एतच्चान्यद्वासः कुमारं **परिधाप्यैव** कर्तव्यम् ।
स तुऽगुरो वासस्ते ददामि, इति दद्यात् ।
एतच्चत्र्यहं मन्त्रवत्परिहितमेव वासः परिधेयम् ।
आपस्तम्बमत्या एतदन्तमुपनयनम् ॥२५॥
अथ पालाशकर्मभाष्यं लिख्यते
केचित्स्मृत्यन्तरोपसंहारेण पलाशवृक्षसमीपे पालाशं कर्म कुर्वते समानम् ।
अन्येषां च श्रद्धधानानां हितार्थ पालाशकर्मणो विधिरुच्यतेत्रीण्यहानि प्रत्यहमाममैक्षमाचरेत् ।
चतुर्थऽहन्यन्नसंस्कारेण संस्कृत्याचार्येण सह प्राचीमूदीचीं वा दिशमुपनिष्क्रम्य पूर्वेणोत्तरेण वा पलाशवृक्षं त्रीण्युदगपवर्गाणि स्थण्डिलानि कल्पयित्वा तेषु यथाक्रमं प्रत्यङ्मुखः प्रणवश्रद्धामेधाभ्योर्ऽघ्यपाद्याचमनस्नानवस्त्रगन्धमाल्यधूपदीपबलींश्च दत्वाथोपतिष्ठते ।
"यश्छन्ददसाम्" इत्यनेन"श्रुतं मे गोपाय" (तै.उ.१४) इत्यन्तेन प्रणवम् ।
"श्रद्धयाग्निः समिध्यते" (तै.ब्रा.२८८) इति सूक्तेन श्रद्धाम् ।
"मेधा देवी" (तै.उ.४४१) इत्यनुवाकेन मेधाम् ।
ततः पलाशमूले दण्डं विसृज्य अन्यदण्डमादाय सहाचार्यो गृहमागच्छतीति ॥
चतुर्थे पटलेपीत्थं यथाभाष्यं यथामति ।
कृतं सुदर्शनार्येण गृह्यतातपर्यदर्शनम् ॥
सुबद्धं दुर्लभं भाष्यं भाष्यार्थश्च सुदुर्ग्रहः ।
अतोऽनुकम्ब्या विद्वद्भिः मन्दबुद्धिश्रुता वयम् ॥
इति श्रूसुदर्शनाचार्यकृतौ गृह्यसूत्रतात्पर्यदर्शने एकादशः खण्डः ॥
समाप्तश्चतुर्थः पटलः ॥
