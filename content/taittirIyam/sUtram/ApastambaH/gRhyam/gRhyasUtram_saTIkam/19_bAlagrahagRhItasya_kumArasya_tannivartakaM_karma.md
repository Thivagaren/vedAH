+++
title = "१९ बालग्रहगृहीतस्य कुमारस्य तन्निवर्तकं कर्म"

+++
श्वग्रहगृहीतं कुमारं तपोयुक्तो जालेन प्रच्छाद्य कंसं किङ्किणिं वा ह्रादयन्नद्वारेण सभां प्रपाद्य सभाया मध्येऽधिदेवनमुद्धत्यावोक्ष्याक्षान्न्युप्याक्षेषूत्तानं निपात्य दध्ना लवणमिश्रेणाञ्जलिनोत्तरैरवोक्षेत्प्रातर्मध्यन्दिने सायम् ॥ आपस्तम्बगृह्यसूत्र १८.१ ॥
(प.८.खं.१८१)

### अनाकुलावृत्तिः १८.१
बहवो बालग्रहाः दिवसमासससमादिकाः ।
तत्र येन गृहीतः श्ववच्चेष्टते स **श्वग्रहः** ।
तेन वगृहातं कुमारं, पुल्लिङ्गनिर्देशात्कुमार्यान भवतीत्येके ।
**तपोयुक्तः**कर्ता पितेत्येके ।
यः कश्चिदित्यन्ये ।
तपो ब्रह्मचर्यादि ।
यावता तपसा सिद्धं मन्यते तावत्कृत्वेत्यर्थः **जालं** मत्स्यग्रहणं तेन **प्रच्छाद्य** ।
**कंसं**प्रसिद्धम् ।
**किङ्किणिः** घण्टाविशेषः ।
तयोरन्यतरं ह्रादयनन्यतरस्य ध्वनिं कारयन् केनचिदन्येन ।
स्वयं कुमारं गृहीत्वा **समां प्रपादयति अद्वारेण** छदीरपोह्यमार्ग कृत्वा तेनेत्यर्थः ।
किं तत्स्थानम्? सभा, तस्या मध्येऽ **धिदेवनं स्थानं** यत्र कितवा दीव्यन्ति तं प्रदेशं **उद्धत्याद्भिरवोक्ष्य** तत्राक्षान्निवपति ।
अक्षाश्शाराः ।
विभीतका इत्यन्ये ।
तान् पृथु प्रथयित्वाप्वेनमुत्तानं**निपातयति ।
**शाययति ।
ततो **दध्ना लवणमिश्रेणावोक्षेदञ्ज लिना उत्तरै** र्मन्त्रैः"कूर्कुरस्सुकूर्कुर" इत्यादिभिः"श्वानमिच्छ्वादन्न पुरुषं छत्" इत्यन्तैः ।
प्रतिमन्त्रमवोक्षणम् ।
तत्रादितस्तिस्र ऋचः, ततो यजुषी द्वे"तत्सत्यं, विगृह्यबाहू" इति ततः पञ्चर्चो"विभ्रन्निष्कञ्चे"त्याद्याः, ततो यजुरेकं"श्वानम्" इति, एवमेकादशैते मन्त्राः ।
यावत्कर्म समाप्यते तावत्संसकिङ्कण्योरन्यतरस्य ह्रादनम् ।
एवमेतत्कर्म जालप्रच्छादनादवोक्षणान्तं त्रिसन्ध्यं कर्तव्यम् ॥१॥
________________________
### गृह्यतात्पर्यदर्शनव्याख्या १८.१
येन गृहीतः कुमारः श्वेव नदति, श्ववद्वा चेष्टते स श्वग्रहः ।
तेन गृहीतः **श्वग्रहगृहीतः** , पिशाचिशुना वा दष्टः ।
**तपोयुक्तः** यावन्मनस्तोषमनशनादियुक्तः पित्रीदिः कर्ता ।
**जालं**मत्स्यग्रहणसाधनम् ।
**कंसं किङ्किणिम् ।**
लोहघण्टां **ह्रदयन्** पुरुषान्तरेण ध्वानय् **अद्वारण** कुड्याद्यपोह्य मार्ग कृत्वा ।
अधिदेवनं यत्र दीव्यन्ति कितवाः ।
अक्षान् विभीतकफलानि ।
केचित्शारा इति ।
**उत्तरैर्मन्त्रैः**"कूर्कुरस्सुकूर्कुरः" इत्यादिभिर्यजुर्दशमैः ।
यद्वैकादशभिः ।
तस्मिन् पक्षे आदितस्तिस्र ऋचः ततः"तत्सत्यं यत्त्वेन्द्रः"विगृह्य बाहू इति द्वे यजुषा ततो"बिभ्रन्निष्कम्" इति पञ्चर्चः ।
ततः"श्वानम्" इत्येकादशं यजुरेवेति विभागः ।
अवोक्षणं च सर्वेषां मन्त्राणामन्ते सकृदेव ।
केचित्द्वष्टोपकारकत्वात्प्रतिमन्त्रमिति ।
एवमेतज्जालप्रच्छादनाद्यवोक्षणान्तं प्रातरादिषु त्रिषु पुण्याहविशेषेषु कर्तव्यम् ।
अवोक्षणपर्यन्तं च ह्रादनम् ॥१॥
अगदो भवति ॥ आपस्तम्बगृह्यसूत्र १८.२ ॥
(प.८.खं.,१८२)

### अनाकुलावृत्तिः १८.२
**अगदः**अरोगः, रोगनिवृत्तिरस्य प्रयोजनमित्यर्थः ।
किं सिद्धं भवति? यदि भैषज्येन कुमारोऽगदः स्यात्न तत्रेदं कर्तव्यमिति ।
अन्यथा कुमार स्यास्मिन् रोगे पितुर्नैमित्तिकमिदमवश्यं कर्तव्यं विज्ञायेत गृहदाहेष्ट्यादिवत्. एवं ब्रुवतां दोषः यक्ष्मगृहीतामन्यां वेत्येतत्प्रकारान्तरेण रोगशान्तावपि कर्तव्यं स्यात्. तस्मादिदमन्यते प्रयोजनम् ।
एवमेतस्मिन् कर्मणि त्रिषु कासेषु कृते कुमारोऽगदो भवति ।
यदि न भवति पुनरपि तपोयुक्तेन कर्तव्यमिति ॥२॥
________________________
### गृह्यतात्पर्यदर्शनव्याख्या १८.२
इह च"शङ्खिनम्" इत्यत्र फलवचनं, सर्वत्र श्रुतितोर्ऽथतो वावगतस्य कामिनः कर्मोपदेशः सामर्थ्यात्फलसिद्ध्यवगमपर्यन्त इति प्रदर्शयितुम् ।
तेन"यक्ष्मगृहीताम्" (आप.गृ.९१०) इत्यादौ फलवचनाभोवेऽप्युपदोशः काम्यसिद्धिपर्यन्त एव ।
केचितेवमेतस्मिन् कर्मणि त्रिसन्ध्यं कृते, अगदो भवति ।
यदि न भवति तदा पुनरप्येतत्कर्म कर्तव्यं, यावदगदो भवति इति ।
नैतत्, स्वाभिमताभ्यासबोधकशब्दाभावात् ॥२॥
शङ्खिनं कुमारं तपोयुक्त उत्तराभ्यामभिमन्त्र्योत्तरयोदकुम्भेन शिरस्तोऽवनयेत्प्रातर्मध्यन्दिने सायम् ॥ आपस्तम्बगृह्यसूत्र १८.३ ॥
(प.७.खं.,१७३)

### अनाकुलावृत्तिः १८.३
शङ्खो नाम ग्रहः कुमाराणां भयङ्करः, येन गृहीतः शह्खवन्नदतीति ।
तेन गृहीतं **शङ्खिनमुत्तराभ्यां** एते ते प्रतिद्वश्येते इत्येताम्यामृग्भ्यां **अभिमन्त्र्य तत** उदकुंभेन **शिरस्तोऽवनयेत्** , अभिषिञ्चेदुत्तरयर्चा"ऋषिर्बोधः प्रबोध" इत्येतया
एवमेतदभीमन्त्रणादि त्रिषु कालेषु कर्तव्यम् ॥३॥
________________________
### गृह्यतात्पर्यदर्शनव्याख्या १८.३
शह्खोऽपि ग्रहः येन गृहीतः शङ्खवन्नदति तद्गृहीतश् **शङ्खी** ।
उत्तराभ्यां **"एते ते प्रतिदृश्येते" इत्येताभ्यां** उत्तरया **"ऋषिर्बोधः प्रबोधः" इत्ये तया** शिरस्तोऽवनयेत् **शिरस्यभिषिञ्चेत्,** उदकुम्भेन**त्रिसन्ध्यम् ॥३॥
अगदो भवति ॥ आपस्तम्बगृह्यसूत्र १८.४ ॥
(प.८.खं.,१८४)

### अनाकुलावृत्तिः १८.४
पूर्ववदस्य प्रयोजनम् ॥४॥
________________________
### गृह्यतात्पर्यदर्शनव्याख्या १८.४
उक्तर्थम् ॥४॥
अथ सर्पबलेर्यस्मिन् काले येन विधिनोपक्रमस्तमाह
