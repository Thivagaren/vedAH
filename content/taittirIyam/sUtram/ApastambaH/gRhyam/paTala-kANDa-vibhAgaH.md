+++
title = "पटल-काण्ड-विभागः"
unicode_script = "devanagari"
+++

## १
### १
#### ०१
अथ कर्माण्याचाराद्यानि गृह्यन्ते।

#### ०२
उदगयनपूर्वपक्षाहःपुण्याहेषु कार्याणि।

#### ०३
यज्ञोपवीतिना।

#### ०४
प्रदक्षिणम्।

#### ०५
पुरस्तादुदग्वोपक्रमः।

#### ०६
तथाऽपवर्गः।

#### ०७
अपरपक्षे पित्र्याणि।

#### ०८
प्राचीनावीतिना।

#### ०९
प्रसव्यम्।

#### १०
दक्षिणतोऽपवर्गः।

#### ११
निमित्तावेक्षाणि नैमित्तिकानि।

#### १२
अग्निमिध्वा प्रागग्रैर्दर्भैरग्निं परिस्तृणाति।

#### १३
प्रागुदगग्रैर्वा।

#### १४
दक्षिणाग्रैः पित्र्येषु।

#### १५
दक्षिणाप्रागग्रैर्वा।

#### १६
उत्तरेणाग्निं दर्भान्त्संस्तीर्य द्वन्द्वं न्यञ्चि पात्राणि प्रयुनक्ति देवसंयुक्तानि।

#### १७
सकृदेव मनुष्यसंयुक्तानि।

#### १८
एकैकशः पितृसंयुक्तानि।

#### १९
पवित्रयोस्संस्कार आयामतः परीमाणं प्रोक्षणीसंस्कारः पात्रप्रोक्ष इति दर्शपूर्णमासवत्तूष्णीम्।

#### २०
अपरेणाग्निं पवित्रान्तर्हिते पात्रेऽप आनीयोदगग्राभ्यां पवित्राभ्यां त्रिरुत्पूय समं प्राणैर्हृत्वोत्तरेणाग्निं दर्भेषु सादयित्वा दर्भैः प्रच्छाद्य।

#### २१
ब्राहमणं दक्षिणतो दर्भेषु निषाद्य।

#### २२
आज्यं विलाप्यापरेणाग्निं पवित्रान्तर्हितायामाज्यस्थाल्यामाज्यं निरुप्योदीचोऽङ्गारान्निरूह्य तेष्वधिश्रित्य ज्वलताऽवद्युत्य द्वे दर्भाग्रे प्रत्यस्य त्रिः पर्यग्नि कृत्वोदगुद्वास्याङ्गारान्प्रत्यूह्योदगग्राभ्यां पवित्राभ्यां पुनराहारं त्रिरुत्पूय पवित्रे अनुप्रहृत्य


### २
#### ०१
येन जुहोति तदग्नौ प्रतितप्य दर्भैः सम्मृज्य पुनः प्रतितप्य प्रोक्ष्य निधाय दर्भानद्भिस्संस्पृश्याग्नौ प्रहरति।

#### ०२
शम्याः परिध्यर्थे विवाहोपनयनसमावर्तनसीमन्तचौलगोदानप्रायश्चित्तेषु।

#### ०३
अग्निं परिषिञ्चत्यदितेऽनुमन्यस्वेति दक्षिणतः प्राचीनमनुमतेऽमुमन्यस्वेति पश्चादुदीचीनं सरस्वतेऽनुमन्यस्वेत्युत्तरतः प्राचीनं देव सवितः प्रसुवेति समन्तम्।

#### ०४
पैतृकेषु समन्तमेव तूष्णीम्।

#### ०५
इध्ममाधायाघारावाघारयति दर्शपूर्णमासवत्तृष्णीम्।

#### ०६
अथाज्यभागौ जुहोत्यग्नये स्वाहेत्युत्तरार्धपूर्वार्धे सोमाय स्वाहेति दक्षिणार्धपूर्वार्धे समं पूर्वेण।

#### ०७
यथोपदेशं प्रधानाहुतीर्हुत्वा जयाभ्यातानान्राष्ट्रभृतः प्राजापत्यां व्याहृतीर्विहृताः सौविष्टकृतीमित्युपजुहोति यदस्य कर्मणोऽत्यरीरिचं यद्वा न्यूनमिहाकरम् । अग्निष्टत्स्विष्टकृद्विद्वान्त्सर्वँ स्विष्टं सुहुतं करोतु स्वाहेति।

#### ०८
पूर्ववत्परिषेचनमन्वमँ स्थाः प्रासावीरिति मन्त्रसन्नामः।

#### ०९
लौकिकानां पाकयज्ञशब्दः।

#### १०
तत्र ब्राह्मणावेक्षो विधिः।

#### ११
द्विर्जुहोति द्विर्निमार्ष्टि द्विः प्राश्नात्युत्सृत्याचामति निर्लेढीति।

#### १२
सर्वऋतवो विवाहस्य शैशिरौ मासौ परिहाप्योत्तमं च नैदाघम्।

#### १३
सर्वाणि पुण्योक्तानि नक्षत्राणि।

#### १४
तथा मङ्गलानि।

#### १५
आवृतश्चास्त्रीभ्यः प्रतीयेरन्।

#### १६
इन्वकाभिः प्रसृज्यन्ते ते वराः प्रतिनन्दिताः।


### ३
#### ०१
मघाभिर्गावो गृह्यन्ते।

#### ०२
फल्गुनीभ्यां व्यूह्यते।

#### ०३
यां कामयेत दुहितरं प्रिया स्यादिति तां निष्ट्यायां दद्यात् प्रियैव भवति नेव तु पुनरागच्छतीति ब्राह्मणवेक्षो विधिः।

#### ०४
इन्वकाशब्दो मृगशिरसि।

#### ०५
निष्ट्याशब्दस्स्वातौ।

#### ०६
विवाहे गौः।

#### ०७
गृहेषु गौः।

#### ०८
तया वरमतिथिवदर्हयेत्।

#### ०९
योऽस्यापचितस्तमितरया।

#### १०
एतावद्गोरालम्भनमतिथिः पितरो विवाहश्च।

#### ११
सुप्तां रुन्दन्तीं निष्क्रान्तां वरणे परिवर्जयेत्।

#### १२
दत्तां गुप्तां द्योतामृषभां शरभां विनतां विकटां मुण्डां मण्डूषिकां साङ्कारिकां रातां पालीं मित्रां स्वनुजां वर्षकारीं च वर्जयेत्।

#### १३
नक्षत्रनामा नदीनामा वृक्षनामाच गर्हिताः।

#### १४
सर्वाश्च रेफलकारोपान्ता वरणे परिवर्जयेत्।

#### १५
शक्तिविषये द्रव्याणि प्रतिच्छन्नान्युपनिधाय ब्रूयादुपस्पृशेति।

#### १६
नाना बीजानि संसृष्टानि वेद्याः पांसून् क्षेत्राल्लोष्टं शकृच्छ्मशानलोष्टमिति।

#### १७
पूर्वेषामुपस्पर्शने यथालिङ्गमृद्धिः।

#### १८
उत्तमं परिचक्षते।

#### १९
बन्धुशीललक्षणसम्पन्नामरोगामुपयच्छेत।

#### २०
बन्धुशीललक्षणसम्पन्नश्श्रुतवानरोग इति वरसम्पत्।

#### २१
यस्यां मनश्चक्षुषोर्निबन्धस्तस्यामृद्धिर्नेतरदाद्रियेतेत्येके


## २
### ४
#### ०१
सुहृदस्समवेतान्मन्त्रवतो वरान्प्रहिणुयात्।

#### ०२
तानादितो द्वाभ्यामभिमन्त्रयेत।

#### ०३
स्वयं दृष्ट्वा तृतीयां जपेत्।

#### ०४
चतुर्थ्या समीक्षेत।

#### ०५
अङ्गुष्ठेनोपमध्यमया चाङ्गुल्या दर्भ संगृह्योत्तरेण यजुषा तस्या भ्रुवोरन्तरँ सम्मृज्य प्राचीनं निरस्येत्।

#### ०६
प्राप्ते निमित्त उत्तरां जपेत्।

#### ०७
युग्मान्समवेतान् मन्त्रवत उत्तरयाऽद्भ्यः प्रहिणुयात्।

#### ०८
उत्तरेण यजुषा तस्याश्शिरसि दर्भेण्वं निधाय तस्मिन्नुत्तरया दक्षिणं युगच्छिद्रं प्रतिष्ठाप्य छिद्रे सुवर्णमुत्तरयान्तर्धायोत्तराभिः पञ्चभिस्स्नापयित्वोत्तरयाऽहतेन वाससाच्छाद्योत्तरया योक्त्रेण सन्नह्यति।

#### ०९
अथैनामुत्तरया दक्षिणे हस्ते गृहीत्वाग्निमभ्यानीयापरेणाग्निमुदगग्रं कटमास्तीर्य तस्मिन्नुपविशत उत्तरो वरः।

#### १०
अग्नेरुपसमाधानाद्याज्यभागान्तेऽथैनामादितो द्वाभ्यामभिमन्त्रयेत।

#### ११
अथास्यै दक्षिणेन नीचा हस्तेन दक्षिणमुत्तानँ हस्तं गृह्णीयात्।

#### १२
यदि कामयेत स्त्रीरेव जनयेयमित्यङ्गुलीरेव गृह्णीयात्।

#### १३
यदि कामयेत पुंस एव जनयेयमित्यङ्गुष्ठमेव सोऽभीवाङ्गुष्ठमभीव लोमानि गृह्णाति।

#### १४
गृभ्णामि त इत्येताभिश्चतसृभिः।

#### १५
अथैनामुत्तेरणाग्निं दक्षिणेन पदा प्राचीमुदीचीं वा दिशमभि प्रक्रमयत्येकमिष इति।

#### १६
सखेति सप्तमे पदे जपति।


### ५
#### ०१
प्राग्घोमात्प्रदक्षिणमग्निं कृत्वा यथास्थानमुपविश्यान्वारब्धायामुत्तरा आहुतीर्जुहोति सोमाय जनिविदे स्वाहेत्येतैः प्रतिमन्त्रम्।

#### ०२
अथैनामुत्तरेणाग्निं दक्षिणेन पदाऽश्मानमास्थापयत्यातिष्ठेति।

#### ०३
अथास्या अञ्जलावुपस्तीर्य द्विर्लाजानोप्याभिघारयति।

#### ०४
तस्यास्तोदर्यो लाजानावपतीत्येके।

#### ०५
जुहोति यं नारीति।

#### ०६
उत्तराभिस्तिसृभिः प्रदक्षिणमग्निं कृत्वाऽश्मानमास्थापयति यथा पुरस्तात्।

#### ०७
होमश्चोत्तरया।

#### ०८
पुनः परिक्रमणम्।

#### ०९
आस्थापनम्।

#### १०
होमश्चोत्तरया।

#### ११
पुनः परिक्रमणम्।

#### १२
जयादि प्रतिपद्यते।

#### १३
परिषेचनान्तं कृत्वोत्तराभ्यां योक्त्रं विमुच्य तां ततः प्र वा वाहयेत् प्र वा हारयेत्।

#### १४
समोप्यैतमग्निमनुहरन्ति।

#### १५
नित्यः।

#### १६
धार्यः।

#### १७
अनुगतो मन्थ्यः।

#### १८
श्रोत्रियागाराद्वाहार्यः।

#### १९
उपवासश्चान्य तरस्य भार्यायाः पत्युर्वा।

#### २०
अनुगतेऽपि वोत्तरया जुहुयान्नोपवसेत्।

#### २१
उत्तरा रथस्योत्तम्भनी।

#### २२
वाहावुत्तराभ्यां युनक्ति दक्षिणमग्रे।

#### २३
आरोहतीमुत्तराभिरभिमन्त्रयते।

#### २४
सूत्रे वर्त्मनोर्व्यवस्तृणात्त्युत्तरया नीलं दक्षिणस्यां लोहितमुत्तरस्याम्।

#### २५
ते उत्तराभिरभियाति।

#### २६
तीर्थस्थाणुचतुष्पथव्यतिक्रमे चोत्तरां जपेत्।


### ६
#### ०१
नावमुत्तरयाऽनुमन्त्रयते।

#### ०२
न च नाव्याँस्तरती वधूः पश्येत्।

#### ०३
तीर्त्वोत्तरां जपेत्।

#### ०४
श्मशानादिव्यतिक्रमे भाण्डे रथे वा रिष्टेऽग्नेरुपसमाधानाद्यज्यभागान्तेऽन्वारब्धायामुत्तरा आहुतीर्हुत्वा जयादि प्रतिपद्यते परिषेचनान्तं करोति।

#### ०५
क्षीरिणामन्येषां वा लक्ष्मण्यानां वृक्षाणां नदीनां धन्वनां च व्यतिक्रम उत्तरे यथालिङ्गं जपेत्।

#### ०६
गृहानुत्तरया सङ्काशयति।

#### ०७
वाहावुत्तराभ्यां विमुञ्चति दक्षिणमग्रे।

#### ०८
लोहितं चर्माऽऽनडुहं प्राचीनग्रीवमुत्तरलोम मध्येऽगारस्योत्तरयाऽऽस्तीर्य गृहान्प्रपादन्नुत्तरां वाचयति दक्षिणेन पदा।

#### ०९
न च देहलीमभि तिष्ठति।

#### ११
उत्तरपूर्वे देशेऽगारस्याग्नेरुपसमाधानाद्याज्यभागान्तेऽन्वारब्धायामुत्तरा आहुतीर्हुत्वा जयादि प्रतिपद्यते परिषेचनान्तं कृत्वोत्तरया चर्मण्युपविशत उत्तरो वरः । अथास्याः पुँस्वोर्जीवपुत्रायाः पुत्रमङ्क उत्तरयोपवेश्य तस्मै फलान्युत्तरेण यजुषा प्रदायोत्तरे जपित्वा वाचं यच्छत आ नक्षत्रेभ्यः।

#### १२
उदितेषु नक्षत्रेषु प्राचीमुदीचीं वा दिशमुपनिष्क्रम्योत्तराभ्यां यथालिङ्गं ध्रुवमरुन्धतीं च दर्शयति

## ३
### ७
#### ०१
अथैनामाग्नेयेन स्थालीपाकेन याजयति।

#### ०२
पत्न्यवहन्ति।

#### ०३
श्रपयित्वाभिघार्य प्राचीनमुदीचीनं वोद्वास्य प्रतिष्ठितमभिघार्याग्नेरुपसमाधानाद्याज्यभागान्तेऽन्वारब्धायाँ स्थालीपाकाज्जुहोति।

#### ०४
सकृदुपस्तरणाभिघारणे द्विरवदानम्।

#### ०५
अग्निर्देवता स्वाहाकारप्रदानः।

#### ०६
अपि वा सकृदुपहत्य जुहुयात्।

#### ०७
अग्निस्स्विष्टकृत् द्वितीयः।

#### ०८
सकृदुपस्तरणावदाने द्विरभिघारणम्।

#### ०९
मध्यात्पूर्वस्यावदानम्।

#### १०
मध्ये होमः।

#### ११
उत्तरार्धादुत्तरस्य।

#### १२
उत्तरार्धपूर्वार्धे होमः।

#### १३
लेपयोः प्रस्तरवत्तूष्णीं बर्हिरङ्त्त्वाग्नौ प्रहरति।

#### १४
सिद्धमुत्तरं परिषेचनम्।

#### १५
तेन सर्पिष्मता ब्राह्मणं भोजयेत्।

#### १६
योऽस्यापचितस्तस्मा ऋषभं ददाति।

#### १७
एवमत ऊर्ध्वं दक्षिणावर्जमुपोषिताभ्यां पर्वसु कार्यः।

#### १८
पूर्णपात्रस्तु दक्षिणेत्येके।

#### १९
सायं प्रातरत ऊर्ध्वं हस्तेनैते आहुती तण्डुलैर्यवैर्वा जुहुयात्।

#### २०
स्थालीपाकवद्दैवतम्।

#### २१
सौरी पूर्वाहुतिः प्रातरित्येके।

#### २२
उभयतः परिषेचनं यथा पुरस्तात्।

#### २३
पार्वणेनातोऽन्यानि कर्माणि व्याख्यातान्याचाराद्यानि गृह्यन्ते।

#### २४
यथोपदेशं देवताः।

#### २५
अग्निं स्विष्टकृतं चान्तरेण।

#### २६
अविकृतमातिथ्यम्।

#### २७
वैश्वदेवे विश्वे देवाः।

#### २८
पौर्णमास्यां पौर्णमासी यस्यां क्रियते।


### ८
#### ०१
उपाकरणे समापने च ऋषिर्यः प्रज्ञायते।

#### ०२
सदसस्पतिर्द्वितीयः।

#### ०३
स्त्रियाऽनुपेतेन क्षारलवणावरान्नसंसृष्टस्य च होमं परिचक्षते।

#### ०४
यथोपदेशं काम्यानि बलयश्च।

#### ०५
सर्वत्र स्वयं प्रज्वलितेऽग्नावुत्तराभ्यां सभिधावादध्यात्।

#### ०६
आपन्माश्रीः श्रीर्मागादिति वा।

#### ०७
एतदहर्विजानीयाद्यदहर्भार्यामावहते।

#### ०८
त्रिरात्रमुभयोरधश्शय्या ब्रह्मचर्यं क्षारलवणवर्जनं च।

#### ०९
तयोर्श्शय्यामन्तरेण दण्डो गन्धलिप्तो वाससा सूत्रेण वा परिवीतस्तिष्ठति।

#### १०
तं चतुर्थ्याऽपररात्र उत्तराभ्यामुत्थाप्य प्रक्षाल्य निधायाग्नेरुपसमाधानाद्याज्यभागान्तेऽन्वारब्धायामुत्तरा आहुतीर्हुत्वा जयादि प्रतिपद्यते परिषेचनान्तं कृत्वाऽपरेणाग्निं प्राचीमुपवेश्य तस्याश्शिरस्याज्यशेषाद्व्याहृतिभिरोङ्कारचतुर्थाभिरानीयोत्तराभ्यां यथालिङ्गं मिथस्समीक्ष्योत्तरयाज्यशेषेण हृदयदेशौ सम्मृज्योत्तरास्तिस्रो जपित्वा शेषं समावेशने जपेत्।

#### ११
अन्यो वैनामभिमन्त्रयेत।

#### १२
यदा मलवद्वासाः स्यादथैनां ब्राह्मणप्रतिषिद्धानि कर्माणि सँशास्ति यां मलवद्वासस मित्येतानि।

#### १३
रजसः प्रादुर्भावात्स्नातामृतुसमावेशने उत्तराभिरभिमन्त्रयेत।


### ९
#### ०१
चतुर्थीप्रभृत्याषोडशीमुत्तरामुत्तरां युग्मां प्रजानिःश्रेयसमृतुगमन इत्युपदिशन्ति।

#### ०२
अर्थप्राध्वस्य परिक्षवे परिकासने चाप उस्पृश्योत्तरे यथालिङ्गं जपेत्।

#### ०३
एवमुत्तरैर्यथालिङ्गं चित्रियं वनस्पतिं शकृद्रीति सिग्वातं शकुनिमिति।

#### ०४
उभयोर्हृदयसंसर्गेऽप्सुस्त्रिरात्रावरं ब्रह्मचर्यं चरित्वा स्थालीपाकं श्रपयित्वाग्नेरुपसमाधानाद्याज्यभागान्तेऽन्वारब्धायाँ स्थालीपाकादुत्तरा आहुतीर्हुत्वा जयादि प्रतिपद्यते परिषेचनान्तं कृत्वा तेन सर्पिष्मता युग्मान्द्व्यवरान् ब्राह्मणान्भोजयित्वा सिद्धिं वाचयीत।

#### ०५
श्वस्तिष्येणेति त्रिस्सप्तैर्यवैः पाठां परिकिरति यदि वारुण्यसि वरुणात्त्वा निष्क्रीणामि यदि सौम्यसि सोमात्त्वा निष्क्रीणामि इति।

#### ०६
श्वोभूते उत्तरयोत्थाप्योत्तराभिस्तिसृभिरभिमन्त्र्योत्तरया प्रतिच्छन्नां हस्तयोराबध्य शय्याकाले बाहुभ्यां भर्तारं परिगृह्णीयादुपधानलिङ्गया।

#### ०७
वश्यो भवति।

#### ०८
सपत्नीबाधनञ्च।

#### ०९
एतेनैव कामेनोत्तरेणानुवाकेन सदादित्यमुपतिष्ठते।

#### १०
यक्ष्मगृहीतामन्यां वा ब्रह्मचर्ययुक्तः पुष्करसंवर्तमूलैरुत्तरैर्यथालिङ्गमङ्गानि सम्मृश्य प्रतीचीनं निरस्येत्।

#### ११
वधूवास उत्तराभिरेतद्विदे दद्यात्


## ४
### १०
#### ०१
उपनयनं व्याख्यास्यामः।

#### ०२
बर्भाष्टमेषु ब्राह्मणमुपनयीत।

#### ०३
गर्भैकादशेषु राजन्यं गर्भद्वादशेषु वैश्यम्।

#### ०४
वसन्तो ग्रीष्मश्शरदित्यृतवो वर्णानुपूर्व्येण।

#### ०५
ब्राह्मणान्भोजयित्वाशिषो वाचयित्वा कुमारं भोजयित्वाऽनुवाकस्य प्रथमेन यजुषाऽपः संसृज्योष्णाश्शीतास्वानीयोत्तरया शिर उनत्ति।

#### ०६
त्रींस्त्रीन् दर्भानन्तर्धायोत्तराभिश्चतसृभिः प्रतिमन्त्रं प्रतिदिशं प्रवपति।

#### ०७
वपन्तमुत्तरयानुमन्त्रयते दक्षिणतो माता ब्रह्मचारी वा।

#### ०८
आनडुहे शकृत्पिण्डे यवान्निधाय तस्मिन्केशानुपयम्योत्तरयोदुम्बरमूले दर्भस्तम्बे वा निदधाति।

#### ०९
स्नातमग्नेरुपसमाधानाद्याज्यभागान्ते पालाशीं समिधमुत्तरयाधाप्योत्तरेणाग्निं दक्षिणेन पदाऽश्मानमास्थापयत्यातिष्ठेति।

#### १०
वासःसद्यःकृत्तोतमुत्तराभ्यामभिमन्त्र्योत्तराभिस्तिसृभिःपरिधाप्य परिहितमुत्तरयानुमन्त्रयते।

#### ११
मौञ्जीं मेखलां त्रिवृतां त्रिःप्रदक्षिणमुत्तराभ्यां परिवीयाजिनमुत्तरमुत्तरया।

#### १२
उत्तरेणाग्निं दर्भान्संस्तीर्य तेष्वेनमुत्तरयावस्थाप्योदकाञ्जलिमस्मा अञ्जलावानीयोत्तरया त्रिः प्रोक्ष्योत्तरैर्दक्षिणे हस्ते गृहीत्वोत्तरैर्देवताभ्यः परीदायोत्तरेण यजुषोपनीय सुप्रजा इति दक्षिणे कर्णे जपति।


### ११
#### ०१
ब्रह्मचर्यमागामिति कुमार आह।

#### ०२
प्रष्टं परस्य प्रतिवचनं कुमारस्य।

#### ०३
शेषं परो जपति।

#### ०४
प्रत्यगाशिषं चैनं वाचयति।

#### ०५
उक्तमाज्यभागान्तम्।

#### ०६
अत्रैनमुत्तरा आहुतीर्हावयित्वा जयादि प्रतिपद्यते।

#### ०७
परिषेचनान्तं कृत्वापरेणाग्निमुदगग्रं कूर्चं निधाय तस्मिन्नुत्तरेण यजुषोपनेतोपविशति।

#### ०८
पुरस्तात् प्रत्यङ्ङासीनः कुमारो दक्षिणेन पाणिना दक्षिणं पादमन्वारभ्याह सावित्रीं भो अनुब्रूहि इति।

#### ०९
तस्मा अन्वाह तत्सवितुरिति।

#### १०
पच्छोऽर्धर्चशस्ततस्सर्वाम्।

#### ११
व्याहृतीर्विहृताः पादादिष्वन्तेषु वा तथार्धर्चयोरुत्तमां कृष्स्नायाम्।

#### १२
कुमार उत्तरेण मन्त्रेणोत्तरमोष्टमुपस्पृशते।

#### १३
कर्णावुत्तरेण।

#### १४
दण्डमुत्तरेणाऽऽदत्ते।

#### १५
पालाशो दण्डो ब्राह्मणस्य नैय्यग्रोधस्स्कन्धजोऽवाङ्ग्रो राजन्यस्य बादर औदुम्बरो वा वैश्यस्य।

#### १६
वार्क्षो दण्ड इत्यवर्णसंयोगेनैक उपदिशन्ति।

#### १७
स्मृतं च म इत्येतद्वाचयित्वा गुरवे वरं दत्त्वोदायुषेत्युत्थाप्योत्तरैरादित्यमुपतिष्ठते।

#### १८
यं कामयेत नायमाच्छिद्येतेति तमुत्तरया दक्षिणे हस्ते गृह्णीयात्।

#### १९
त्र्यहमेतमग्निं धारयन्ति।

#### २०
क्षारलवणवर्जनं च।

#### २१
परि त्वेति परिमृज्य तस्मिन्नुत्तरैर्मन्त्रैस्समिध आदध्यात्।

#### २२
एवमन्यस्मिन्नपि सदारण्यादेधानाहृत्य।

#### २३
उत्तरया सँशास्ति।

#### २४
वासश्चतुर्थीमुत्तरयादत्तेऽन्यत्परिधाप्य

### उपाकर्मोत्सर्जनपटलः
#### ०१
अथात उपाकरणोत्सर्जने व्याख्यास्यामः।

#### ०२
श्रवणापक्ष ओषधीषु जातासु हस्तेन पौर्णमास्यां वाऽध्यायोपाकर्म।

#### ०३
अग्नेरुपसमाधानाद्याज्यभागान्तेऽन्वारब्धेषु काण्डऋषिभ्यो जुहोति सदसस्पतये सावित्र्या ऋग्वेदाय यजुर्वेदाय सामवेदायाथर्वणवेदायेति हुत्वा उपहोमो वेदाहुतीनामुपरिष्टात्सदसस्पतिमित्येके।

#### ०४
परिषेचनान्तं कृत्वा त्रीननुवाकानादितोऽधीयीरन्।

#### ०५
प्रथमोत्तमावनुवाकौ वा।

#### ०६
त्र्यहमेकाहं वा क्षम्याधीयीरन्।

#### ०७
अथोपाकरणमध्यायः।

#### ०८
तैषीपक्षस्य रोहिण्यां पौर्णमास्यां वोत्सर्गः।

#### ०९
प्राचीमुदीचीं वा सगणो दिशमुपनिष्क्रम्य यत्रापः पुरस्तात्सुखाः सुखावगाहा अवकिन्यः शङ्खिन्यः तासामन्तं गत्वाऽभिषेकान्कृत्वा सुरभिमत्याब्लिङ्गाभिर्वारुणीभिर्हिरण्यवर्णाभिः पावमनीभिरिति मार्जयित्वान्तर्जलगतोऽघमर्षणेन त्रीन्प्राणायामान् धारयित्वोत्तीर्याचम्योपोत्थाय दर्भानन्योन्यस्मै सम्प्रदाय शुचौ देशे प्राक्कूलैर्दर्भैरासनानि कल्पयन्ति।

#### १०
ब्रह्मणे प्रजापतये वृहस्पतयेऽग्नये वायवे सूर्याय चन्द्रमसे नक्षत्रेभ्यः ऋतुभ्यस्संवत्सराय इन्द्राय राज्ञे सोमाय राज्ञे यमाय राज्ञे वरुणाय राज्ञे वैश्रवणाय राज्ञे वसुभ्यो रुद्रेभ्य आदित्येभ्यो विश्वेभ्यो देवेभ्यस्साध्येभ्यो मरुद्भ्य ऋभुभ्यो भृगुभ्योऽङ्गिरोभ्य इति देवगणानाम्।

#### ११
अथर्षयःविश्वामित्रो जमदग्निर्भरद्वाजो गौतमोऽत्रिर्वसिष्ठः कश्यप इत्येते सप्तर्षयः सप्तर्षिभ्यः कल्पयित्वा दक्षिणतोऽगस्त्याय कल्पयन्ति।

#### १२
ततो यावदेकवैद्यन्तैः कल्पयन्ति।

#### १३
प्राचीनावीतानि कृत्वा दक्षिणतो वैशम्पायनाय पैङ्गये तित्तिरये उखायात्रेयाय पदाकाराय कौण्डिन्याय वृत्तिकाराय बौधायनाय प्रवचनकाराय आपस्तम्बाय सूत्रकाराय भरद्वाजाय सूत्रकाराय सत्याषाढाय हिरण्यकेशाय आचार्येभ्य ऊर्ध्वरेतोभ्य एकपत्नीभ्यो वानप्रस्थेभ्यः कल्पयामीति।

#### १४
अथ यथास्वं पितृभ्यः कल्पयन्ति मातामहेभ्यश्च पृथक्।

#### १५
यज्ञोपवीतानि कृत्वा तेष्वेव देशेषु तथैवानुपूर्व्या तैरेव नामभिर्देवानृषींश्च तर्पयन्ति वैशम्पायनप्रभृतींस्तु मातुः प्रपितामहपर्यन्तान्प्राचीनावीतिनस्तर्पयन्ति अमुं तर्पयाम्यमुं तर्पयाम्यमुं तर्पयामीति।

#### १६
अभिप्यन्ते वान्योन्यम्।

#### १७
यज्ञोपवीतानि कृत्वा त्रीनादितोऽनुवाकानधीयीरन्।

#### १८
काण्डादीन्प्रथमोत्तमौ वा।

#### १९
काण्डात्काण्डात्प्ररोहन्तीतिद्वाभ्यामुपोदके दूर्वा रोपयन्ति।

#### २०
अपः प्रगाह्योदधिं कुर्वन्ति।

#### २१
सर्वतः परिवार्योर्मिमन्तः कुर्वन्ति।

#### २२
उद्गाह्यातमितोराजिं धावन्ति।

#### २३
प्रत्येत्याभिदानानि सक्तुभिरोदनेनेति ब्राह्मणान् भोजयित्वा वाचयति।

#### २४
एवं पारायणसमाप्तौ च काण्डादि दूर्वारोपणोदधिधावनवर्जम्।

#### २५
प्रत्येत्य ब्राह्मणभोजनादि कर्म प्रतिपद्यते।

#### २६
एवमेवाद्भिरहरहर्देवानृषीन्पितॄंश्च तर्पयेत्।


## ५
### १२
#### ०१
वेदमधीत्य स्नास्यन्प्रागुदयाद्व्रजं प्रविश्यान्तर्लोम्ना चर्मणा द्वारमपिधायास्ते।

#### ०२
नैनमेतदहरादित्योऽभितपेत्।

#### ०३
मध्यन्दिनेऽग्नेरुपसमाधानाद्याज्यभागान्ते पालाशीं समिधमुत्तरयाधायापरेणाग्निं कट एरकायां वोपविश्योत्तरया क्षुरमभिमन्त्र्योत्तरेण यजुषा वप्त्रे प्रदायापां संसर्जनाद्याकेशनिधानात्समानम्।

#### ०४
जघनार्धे व्रजस्योपविश्य विस्नस्य मेखलां ब्रह्मचारिणे प्रयच्छति।

#### ०५
तां स उत्तरेण यजुषोदौम्बरमूले दर्भस्तम्बे वोपगूहति।

#### ०६
एवं विहिताभिरेवाद्भिरुत्तराभिष्षड्भिस्स्नात्वोत्तरयोदुम्बरेण दतो धावते।

#### ०७
स्नानीयोच्छादितस्स्नातः।

#### ०८
उत्तरेन यजुषाऽहतमन्तरं वासः परिधाय सार्वसुरभिणा चन्दनेनोत्तरैर्देशताभ्यः प्रदायोत्तरयानुलिप्य मणिं सौवर्णं सोपधानं सूत्रोतमुत्तरयोदपात्रे त्रिः प्रदक्षिणं परिप्लाव्योत्तरया ग्रीवास्वाबध्यैवमेव बादरं मणिं मन्त्रवर्जं सव्ये पाणावाबध्याहतमुत्तरं वासो रेवतीस्त्वेति समानम्।

#### ०९
तस्य दशायां प्रवर्तौ प्रबध्य दर्व्यामाधायाज्येनाभ्यानायन्नुत्तरा आहुतीर्हुत्वा जयादि प्रतिपद्यते।

#### १०
परिषेचनान्तं कृत्वताभिरेव दक्षिणे कर्ण आबध्नीतैताभिस्सव्ये।

#### ११
एवमुत्तरैर्यथालिङ्गं स्रजश्शिरस्याञ्जनमादर्शावेक्षणमुपानहौ छत्रं दण्डमिति।

#### १२
वाचं यच्छत्यानक्षत्रेभ्यः।

#### १३
उदितेषु नक्षत्रेषु प्राचीमुदीचीं वा दिशमुपनिष्क्रम्योत्तरेणार्धर्चेन दिश उपस्थायोत्तरेण नक्षत्राणि चन्द्रमसमिति।

#### १४
रातिना सम्भाष्य यथार्थं गच्छति।


### १३
#### ०१
अथैतदपरं तूष्णीमेव तीर्थे स्नात्वा तूष्णीं समिधमादधाति।

#### ०२
यत्रास्मा अपचितिं कुर्वन्ति तत्कूर्च उपविशति यथापुरस्तात्।

#### ०३
एवमुत्तराभ्यां यथालिङ्गं राजा स्थपतिश्च।

#### ०४
आपः पाद्या इति प्राह।

#### ०५
उत्तरयाऽभिमन्त्र्य दक्षिणं पादं पूर्वं ब्राह्मणाय प्रयच्छेत्सव्यँ शूद्राय।

#### ०६
प्रक्षालयितारमुपस्पृश्योत्तरेण यजुषात्मानं प्रत्यभिमृशेत्।

#### ०७
कूर्चाभ्यां परिगृह्य मृन्मयेनार्हणीया आप इति प्राह।

#### ०८
उत्तरयाऽभिमन्त्र्याञ्जलावेकदेश आनीयमान उत्तरं यजुर्जपेत्।

#### ०९
शेषं पुरस्तान्निनीयमानमुत्तरयाऽनुमन्त्रयते।

#### १०
दधि मध्विति संसृज्य कांस्येन वर्षीयसा पिधाय कूर्चाभ्यां परिगृह्य मधुपर्क इति प्राह।

#### ११
त्रिवृतमेके घृतं च।

#### १२
पाङ्क्तमेके धानास्सक्तूंश्च।

#### १३
उत्तराभ्यामभिमन्त्र्य यजुर्भ्यामप आचामति पुरस्तादुपरिष्टाच्चोत्तरया त्रिः प्राश्यानुकम्प्याय प्रयच्छेत्।

#### १४
प्रतिगृह्यैव राजा स्थपतिर्वा पुरोहिताय।

#### १५
गौरिति गां प्राह।

#### १६
उत्तरयाभिमन्त्र्य तस्यै वपाँ श्रपयित्वोपस्तीर्णाभिघारितां मध्यमेनान्तमेन वा पलाशपर्णेनोत्तरया जुहोति।

#### १७
यद्युत्सृजेदुपांशूत्तरां जपित्वोमुत्सृजतेत्युच्चैः।

#### १८
अन्नं प्रोक्तमुपांशूत्तरैरभिमन्त्र्य ॐ कल्पयते त्युच्चैः।

#### १९
आचार्यायर्त्विजे श्वशुराय राज्ञ इति परिसंवत्सरादुपतिष्ठद्भ्य एतत्कार्यम्।

#### २०
सकृत्प्रवक्त्रे चित्राय।


## ६
### १४
#### ०१
सीमन्तोन्नयनं प्रश्ने गर्भे चतुर्थे मासि।

#### ०२
ब्राह्मणान्भोजयित्वाशिषो वाचयित्वाग्नेरुपसमाधानाद्याज्यभागान्तेऽन्वारब्धायामुत्तरा आहुतीर्हुत्वा जयादि प्रतिपद्यते।

#### ०४
परिषेचनान्तं कृत्वापरेणाग्निं प्राचीनमुपवेश्य त्रेण्या शलल्या त्रिभिर्दर्भपुञ्जीलैश्शलालुग्लप्सेनेत्यूर्ध्वं सीमन्तमुन्नयति व्याहृतीभिरुत्तराभ्यां च गायतमिति वीणागायिनौ संशास्ति।

#### ०५
उत्तरयोः पूर्वा साल्वानां व्राह्मणानामितरा।

#### ०६
नदीनिर्देशश्च यस्यां वसन्ति।

#### ०७
यवान्विरूढानाबध्य वाचं यच्छत्यानक्षत्रेभ्यः।

#### ०८
उदितेषु नक्षत्रेषु प्राचीमुदीचीं वा दिशमुपनिष्क्रम्य वत्समन्वारभ्य व्याहृतीश्च जपित्वा वाचं विसृजेत्।

#### ०९
पुँसवनं व्यक्ते गर्भे तिष्येण।

#### १०
न्यग्रोधस्य या प्राच्युदीची वा शाखा ततस्सवृषणां शुङ्गामाहृत्य सीमन्तवदग्नेरुपसमाधानादि।

#### ११
अनवस्नातया कुमार्या दृषत्पुत्रे दृषत्पुत्रेण पेषयित्वा परिप्लाव्यापेरणाग्निं प्राचीमुत्तानां निपात्योत्तरेण यजुषाऽङ्गुष्ठेन दक्षिणे नासिकाच्छिद्रेऽपि नयति।

#### १२
पुमांसं जनयति।

#### १३
क्षिप्रं सुवनम्।

#### १४
अनाप्रीतेन शरावेणानुस्रोतसमुदकमाहृत्य पत्तस्तूर्यन्तीं निधाय मूर्धञ्छोष्यन्तीमुत्तरेण यजुषाऽभिमृश्यैताभिरद्भिरुत्तराभिरवोक्षेत्।

#### १५
यदि जरायु न पतेदेवंविहिताभिरेवाद्भिरुत्तराभ्यामवोक्षेत्।


### १५
#### ०१
जातं वात्सप्रेणाभिमृश्योत्तरेण यजुषोपस्थ आधायोत्तराभ्यामाभिमन्त्रणं मूर्धन्यवघ्राणं दक्षिणे कर्णे जापः।

#### ०२
नक्षत्रनाम च निर्दिशति।

#### ०३
तद्रहस्यं भवति।

#### ०४
मधु घृतमिति संसृज्य तस्मिन् दर्भेण हिरण्यं निष्टर्क्यं बध्वावदायोत्तरैर्मन्त्रैः कुमारं प्राशयित्वोत्तराभिः पञ्चभिस्स्नापयित्वा दधि घृतमिति संसृज्य कांस्येन पृषदाज्यं व्याहृतीभिरोङ्कारचतुर्थाभिः कुमारं प्राशयित्वाद्भिश्शेषं संसृज्य गोष्ठे निनयेत्।

#### ०५
उत्तरया मातुरुपस्थ आधायोत्तरया दक्षिणं स्तनं प्रतिधाप्योत्तराभ्यां पृथिवीमभिमृश्योत्तरेण यजुषा संविष्टम्।

#### ०६
उत्तरेण यजुषा शिरस्य उदकुम्भं निधाय सर्षपान्फलीकरणमिश्रानञ्जलिनोत्तरैस्त्रिस्त्रिप्रतिस्वाहाकारं हुत्वा संशास्ति प्रविष्टे प्रविष्ट एव तूष्णीमग्नावावपतेति।

#### ०७
एवमहरहरानिर्दशतायाः।

#### ०८
दशम्यामुत्थितायां स्नातायां पुत्रस्य नाम दधाति पिता मातेति।

#### ०९
द्व्यक्षरं चतुरक्षरं वा नामपूर्वमाख्यातोत्तरं दीर्घाभिनिष्ठानान्तं घोषवदाद्यन्तरन्तस्थम्।

#### १०
अपि वा यस्मिन्स्वित्युपसर्गस्स्यात् तद्धि प्रतिष्ठितमिति हि ब्राह्मणम्।

#### ११
अयुजाक्षरं कुमार्याः।

#### १२
प्रवासादेत्य पुत्रस्योत्तराभ्यामभिमन्त्रणं मूर्धन्यवघ्राणं दक्षिणे कर्ण उत्तरान्मन्त्रान् जपेत्।

#### १३
कुमारीमुत्तरेण यजुषाऽभिमन्त्रयते।


### १६
#### ०१
जन्मनोऽधि षष्ठे मासि ब्राह्मणान्भोजयित्वाशिषो वाचयित्वा दधि मधु घृतमोदनमिति संसृज्योत्तरैर्मन्त्रैः कुमारं प्राशयेत्।

#### ०२
तैत्तिरेण माँसेनेत्येके।

#### ०३
जन्मनोऽधि तृतीये वर्षे चौलं पुनर्वस्वोः।

#### ०४
ब्राह्मणानां भोजनमुपायनवत्।

#### ०५
सीमन्तवदग्नेरुपसमाधानादि।

#### ०६
अपरेणाग्निं प्राञ्चमुपवेश्य त्रेण्या शलल्या त्रिभिर्दर्भपुञ्जीलैः शलालुग्लप्सेनेति तूष्णीं केशान्विनीय यथर्षि शिखा निदधाति।

#### ०७
यथा वैषां कुलधर्मः स्यात्।

#### ०८
अपाँ संसर्जनाद्याकेशनिधानात्समानम्।

#### ०९
क्षुरँ प्रक्षाल्य निदधाति।

#### १०
तेन त्र्यहं कर्मनिवृत्तिः।

#### ११
वरं ददाति।

#### १२
एवं गोदानमन्यस्मिन्नपि नक्षत्रे षोडशे वर्षे।

#### १३
अग्निगोदानो वा स्यात्।

#### १४
संवत्सरं गोदानव्रतमेक उपदिशन्ति।

#### १५
एतावन्नाना सर्वान् केशान्वापयते।

#### १६
उदकोपस्पर्शनमिति छन्दोगाः।


## ७
### १७
#### ०१
दक्षिणाप्रत्यक्प्रवणमगरावकाशमुद्धत्य पलाशेन शमीमयेन वोदूहेनैतामेव दिशमुत्तरयोदूहति।

#### ०२
एवं त्रिः।

#### ०३
कॢप्तमुचरयाभिमृश्य प्रदक्षिणं स्थूणागर्तान्खानयित्वाऽभ्यन्तरं पाँसूनुदुप्योत्तराभ्यां दक्षिणं द्वारस्थूणामवदधाति।

#### ०४
एवमितराम्।

#### ०५
यथाखातमितरा अन्ववधाय वँशमाधीयमानमुत्तरेण यजुषाऽभिमन्त्रयते।

#### ०६
सम्मितमुत्तरैर्यथालिङ्गम्।

#### ०७
पालाशं शमीमयं वेध्ममादीप्योत्तरयर्चाऽग्निमुद्धृत्योत्तरेण यजुषाऽगारं प्रपाद्योत्तरपूर्वदेशेऽगारस्योत्तरयाऽग्निं प्रतिष्ठापयति।

#### ०८
तस्माद्दक्षिणमुदधानायतनं भवति।

#### ०९
तस्मिन्विषूचीनाग्रान्दर्भान्संस्तीर्य तेषूत्तरया व्रीहियवान्न्युप्य तत्रोदधानं प्रतिष्ठापयति।

#### १०
तस्मिन्नुत्तरेण यजुषा चतुर उदकुम्भानानयति।

#### ११
दीर्घमुत्तरयाऽनुमन्त्रयते।

#### १२
अग्नेरुपसमाधानाद्याज्यभागान्ते उत्तरा आहुतीर्हुत्वा जयादि प्रतिपद्यते।

#### १३
परिषेचनान्तं कृत्वोत्तरेण यजुषोदकुम्भेन त्रिः प्रदक्षिणमन्तरतोऽगारं निवेशनं वा परिषिच्य ब्राह्मणान्भोजयेदपूपैस्सक्तुभिरोदनेनेति।


### १८
#### ०१
श्वग्रहगृहीतं कुमारं तपोयुक्तो जालेन प्रच्छाद्य कंसं किङ्किणिं वा ह्रादयन्नद्वारेण सभां प्रपाद्य सभाया मध्येऽधिदेवनमुद्धत्यावोक्ष्याक्षान्न्युप्याक्षेधूत्तानं निपात्य दध्ना लवणमिश्रेणाञ्जलिनोत्तरैरवोक्षेत्प्रातर्मध्यन्दिने सायम्।

#### ०२
अगदो भवति।

#### ०३
शङ्खिनं कुमारं तपोयुक्त उत्तराभ्यामभिमन्त्र्योत्तरयोदकुम्भेन शिरस्तोऽवनयेत्प्रातर्मध्यन्दिने सायम्।

#### ०४
अगदो भवति।

#### ०५
श्रावण्यां पौर्णमास्यामस्तमिते स्थालीपाकः।

#### ०६
पार्वणवदाज्यभागान्ते स्थालीपाकाद्धुत्वाञ्जलिनोत्तरैः प्रतिमन्त्रं किशुकानि जुहोति।

#### ०७
उत्तराभिस्तिसृभिरारग्वधमय्यस्समिधः।

#### ०८
आज्याहुतीरुत्तराः।

#### ०९
जयादि प्रतिपद्यते।

#### १०
परिषेचनान्तं कृत्वा वाग्यतस्सम्भारानादाय प्राचीमुदीचीं वा दिशमुपनिष्क्रम्यस्थण्डिलं कल्पयित्वा तत्र प्राचीरुदीचीश्च तिस्रस्तिस्रो लेखा लिखित्वाऽद्भिरुपनिनीय तासूत्तरया सक्तून्निवपति।

#### ११
तूष्णीं सम्पुष्का धाना लाजानाञ्जनाभ्यञ्जने स्थगरोशीरमिति।

#### १२
उत्तरैरुपस्थायापः परिषिच्याप्रतीक्षस्तूष्णीमेत्या पश्वेत पदेत्याभ्यामुदकुम्भेन त्रिः प्रदक्षिणमन्तरतोऽगारं निवेशनं वा परिषिच्य ब्राह्मणान्भोजयेत्।


### १९
#### ०१
धानाः कुमारान् प्राशयन्ति।

#### ०२
एवमत ऊर्ध्वं यदशनीयस्य सक्तूनां वैतं बलिं हरेदामार्गशीर्ष्याः।

#### ०३
मार्गशीर्ष्यां पौर्णमास्यामस्तमिते स्थालीपाकः।

#### ०४
अहार्षमिति बलिमन्त्रस्य सन्नामः।

#### ०५
अत्रैनमुत्सृजति।

#### ०६
अनाहिताग्नेराग्रयणम्।

#### ०७
नवानां स्थालीपाकं श्रपयित्वाग्रयणदेवताभ्यः स्विष्टकृच्चतुर्थाभ्यो हुत्वा तण्डुलानां मुखं पूरयित्वा गीर्त्वाचम्यौदनपिण्डं संवृत्त्योत्तरेण यजुषागारस्तूप उद्विद्धेत्।

#### ०८
हेमन्तप्रत्यवरोहणम्।

#### ०९
उत्तरेण यजुषा प्रत्यवरुह्योत्तरैर्दक्षिणैः पार्श्वैः नवस्वस्तरे संविशन्ति।

#### १०
दक्षिणतः पितोत्तरा मौतवमवशिष्टानां ज्येष्ठोज्येष्ठोऽनन्तरः।

#### ११
संहायोत्तराभ्यां पृथिवीमभिमृशन्ति।

#### १२
एवं संवेशनादि त्रिः।

#### १३
ईशानाय स्थालीपाकं श्रपयित्वा क्षैत्रपत्यं च प्राचीमुदीचीं वा दिशमुपतिष्क्रम्य स्थण्डिलं कल्पयित्वाऽग्नेरुपसमाधानादि।

#### १४
अपरेणाग्निं द्वे कुटी कृत्वा।


### २०
#### ०१
उत्तरया दक्षिणस्यामीशानमावाहयति।

#### ०२
लौकिक्या वाचोत्तरस्यां मीढुषीम्।

#### ०३
मध्ये जयन्तम्।

#### ०५
यथोढमुदकानि प्रदाय त्रीनोदनान्कल्पयित्वाग्निमभ्यानीयोत्तरैरुपस्पर्शयित्वा उत्तरैर्यथास्वमोदनेभ्यो हुत्वा सर्वतस्समवदायोत्तरेण यजुषाग्निं स्विष्टकृतम् । उत्तरेण यजुषोपस्थायोत्तरैस्सहोदनानि पर्णान्येकैकेन द्वे द्वे दत्त्वा देवसेनाभ्यो दशोत्तराभ्यः।

#### ०६
पूर्ववदुत्तरैः।

#### ०७
ओनपिण्डं संवृत्य पर्णपुटेऽवधायोत्तरेण यजुषा वृक्ष आसजति।

#### ०८
अत्र रुद्रान् जपेत्।

#### ०९
प्रथमोत्तमौ वा।

#### १०
अभित एतमग्निं गास्स्थापयति यथैता धूमः प्राप्नुयात्।

#### ११
ता गन्धैर्दर्भग्रुमुष्टिनावोक्षति वृषाणमेवाग्रे।

#### १२
गवां मर्गेऽनग्नौ क्षेत्रस्य पतिं जयते।

#### १३
ईशानवदावाहनम्।

#### १४
चतुर्षु सप्तसु वा पर्णेषु नामादेशं दधाति।

#### १५
क्षिप्रं यजेत पाको देवः।

#### १६
उत्तराभ्यामुपतिष्ठते।

#### १७
स्थालीपाकं ब्राह्मणान्भोजयेत्।

#### १८
क्षैत्रपत्यं प्राश्नन्ति ये सनाभयो भवन्ति।

#### १९
यथा वैषां कुलधर्मस्स्यात्


## ८
### २१
#### ०१
मासि श्राद्धस्यापरपक्षे यथोपदेशं कालाः।

#### ०२
शुचीन्मन्त्रवतो यो निगोत्रमन्त्रासम्बन्धानयुग्माँस्त्र्यवराननर्थावेक्षो भोजयेत्।

#### ०३
अन्नस्योत्तराभिर्जुहोति।

#### ०४
आज्याहुतीरुत्तराः।

#### ०५
एतद्वा विपरीतम्।

#### ०६
सर्वमुत्तरैरभिमृशेत्।

#### ०७
कॢप्तान्वा प्रतिपूरुषम्।

#### ०८
उत्तरेण यजुषोपस्पर्शयित्वा।

#### १०
भुक्तवतोऽनुव्रज्य प्रदक्षिणीकृत्य द्वैधं दक्षिणाग्रान्दर्भान्संस्तीर्य तेषूत्तरैरपो दत्त्वोत्तरैर्दक्षिणापवर्गान्पिण्डान्दत्त्वा पूर्ववदुत्तरैरपो दत्त्वोत्तरैरुपस्थायोत्तरयोदपात्रेण त्रिः प्रसव्यं परिषिच्य न्युब्ज्य पात्राण्युत्तरं यजुरनवानं त्र्यवरार्ध्य मावर्तयित्वा प्रोक्ष्यपात्राणि द्वन्द्वमभ्युदाहृत्य सर्वतस्समवदायोत्तरेण यजुषाशेषस्य ग्रासवरार्ध्यं प्राश्नीयात् । या माध्याः पौर्णमास्या उपरिष्टाद्व्यष्टका तस्यामष्टमी ज्येष्ठया सम्पद्यते तामेकाष्टकेत्याचक्षते।

#### ११
तस्यास्सायमौपकार्यम्।

#### १२
अपूपं चतुश्शरावं श्रपयति।

#### १३
अष्टाकपाल इत्येके

### २२
#### ०१
पार्वणवदाज्यभागान्तेऽञ्जलिनोत्तरयाऽपूपाज्जुहोति।

#### ०२
सिद्धश्शेषस्तमष्टधा कृत्वा ब्राह्मणेभ्य उपहरति।

#### ०३
श्वोभूते दर्भेण गामुपाकरोति पितृभ्यस्त्वा जुष्टामुपाकरोमीति।

#### ०४
तूष्णीं पञ्चाज्याहुतीर्हुत्वा तस्यै वपां श्रपयित्वोपस्तीर्णाभिघारितां मध्यमेनान्तमेन वा पलाशपर्णेनोत्तरया जुहोति।

#### ०५
माँसोदनमुत्तराभिः।

#### ०६
पिष्टान्नमुत्तरया।

#### ०७
आज्याहुतीरुत्तराः।

#### ०८
स्विष्टकृत्प्रभृति समानमापिण्डनिधानात्।

#### ०९
अन्वष्टकायामेवैके पिण्डनिधानमुपदिशन्ति।

#### १०
अथैतदपरं दध्न एवाञ्जलिना जुहोति ययाऽपूपम्।

#### ११
अत एव यथार्थं मासं शिष्ट्वा श्वोभूतेऽन्वष्टकाम्।

#### १२
तस्या मासिश्राद्धेन कल्पो व्याख्यातः।

#### १३
सनिमित्वोत्तरान् जपित्वाऽर्थं ब्रूयात्।

#### १४
रथं लब्ध्वा योजयित्वा प्राञ्चमवस्थाप्योत्तरया रथचक्रे अभिमृशति पक्षसी वा।

#### १५
उत्तरेण यजुषाऽधिरुह्योत्तरया प्राचीमुदीचीं वा दिशमभिप्रयाय यथार्थं यायात्।

#### १६
अश्वमुत्तरैरारोहेत्।

#### १७
हस्तिनमुत्तरया।

#### १८
ताभ्याँ रेषणे पूर्ववत्पृथिवीमभिमृशेत्।

#### १९
संवादमेष्यन्सव्येन पाणिना छत्रं दण्डञ्चादत्ते

### २३
#### ०१
दक्षिणेन फलीकरणमुष्टिमुत्तरया हुत्वा गत्वोत्तरां जपेत्।

#### ०२
क्रुद्धमुत्तराभ्यामभिमन्त्रयेत विक्रोधो भवति।

#### ०३
असम्भवेप्सुः परेषां स्थूलाढारिकाजीवचूर्णानि कारयित्वोत्तरया सुप्तायास्सम्बाध उपवपेत्।

#### ०४
सिद्ध्यर्थे बभ्रुमूत्रेण प्रक्षालयीत।

#### ०५
सिद्ध्यर्थे यदस्य गृहे पण्यं स्यात्तत उत्तरया जुहुयात्।

#### ०६
यं कामयेत नायं मच्छिद्येतेति जीवविषाणे स्वं मूत्रमानीय सुप्तमुत्तराभ्यां त्रिः प्रसव्यं परिषिञ्चेत्।

#### ०८
येन पथा दासकर्मकराः पलायेरन्तस्मिन्निण्वान्युपसमाधायोत्तरा आहुतीर्जुहुयात् । यद्येनं वृक्षात्फलमभिनिपतेद्वयो वाऽभिविक्षिपेदवर्षतर्क्ये वा बिन्दुरभिनिपतेत्तदुत्तरैर्यथालिङ्गं प्रक्षालयीत।

#### ०९
आगारस्थूणाविरोहणे मधुन उपवेशने कुप्वां कपोतपददर्शनेऽमात्यानां शरीररेषणेऽन्येषु चाद्भुतोत्पातेष्वमावास्यायां निशायां यत्रापां न शृणुयात्तदग्नेरुपसमाधानाद्याज्यभागान्त उत्तरा आहुतीर्हुत्वा जयादि प्रतिपद्यते।

#### १०
परिषेचनान्तं कृत्वाऽभिमृतेभ्य उत्तरया दक्षिणतोऽश्मानं म्परिधिं दधाति।
