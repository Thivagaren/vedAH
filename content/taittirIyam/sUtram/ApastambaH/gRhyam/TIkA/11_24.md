+++
title = "११ २४"

+++
## सूत्रम्
वासश्चतुर्थीमुत्तरयादत्तेऽन्यत्परिधाप्य ।

## अनाकुलावृत्तिः
अथ त्रिरात्रे(५) निवृत्ते **चतुर्थी** रात्रिं सप्तम्यर्थे द्वितीया ।
चतुर्थ्यामित्यर्थः ।
तत्र किम्? **यद्वासः** कुमारस्य धार्यं सद्यःकृत्तोतं परिधापितं तदाचार्य आदत्ते **उत्तरया** ऋर्चा "यस्य ते प्रथमवास्य"मित्येतया ।
**अन्यद्वासः** परिधाय ।
त्र्यहे तु तस्मिन्नियमेन सद्यःकृत्तोतमेव ।
चतुर्थीमित्यत्र न रात्रिर्विवक्षिता ।
किं तर्हि? अहोरात्रसमुदायः ।
तत्राहन्यवादानं वाससः "उदगयनपूर्वपक्षाहः" इति नियमात् ।
मेखलामजिनं दण्डमुपवीतं कमण्डलुम् ।
अप्सु प्रास्य विनष्टानि (१)धार्याण्यन्यानि मन्त्रवत् ॥२४॥

## गृह्यतात्पर्यदर्शनम्
**चतुर्थीम्** इति सप्तम्यर्थे द्वितीया ।
चतुर्थ्या रात्रौ चतुर्थाहोरात्रे अहन्येव "उदगयनपूर्वपक्षाहः" (आप.गृ.१-२.) इति नियमात् ।
**वासः**
उपनयनकाले यत्परिधापितं तदाचार्यः सप्तशकृत्वोऽपान्य "यस्य ते प्रथमवास्यम्" इत्यनयैव स्वीकरोति, न तु सावित्रेण; अत्र विशेषविधेर्बलीयस्त्वात् ।
उपदेशमतं तु "देवा वै वरुणमयाजयन्, (तै.ब्रा.२-२-५.) इति लिङ्गादयज्ञेषु न प्रतिग्रहविधिरिति ।
एतच्चान्यद्वासः कुमारं **परिधाप्यैव** कर्तव्यम् ।
स तु "गुरो वासस्ते ददामि, इति दद्यात् ।
एतच्च त्र्यहं मन्त्रवत्परिहितमेव वासः परिधेयम् ।
आपस्तम्बमत्या एतदन्तमुपनयनम् ॥२४॥

अथ पालाशकर्मभाष्यं लिख्यते—
केचित्– स्मृत्यन्तरोपसंहारेण पलाशवृक्षसमीपे पालाशं कर्म कुर्वते समानम् ।
अन्येषां च श्रद्धधानानां हितार्थं (२)पालाशकर्मणो विधिरुच्यते-त्रीण्यहानि प्रत्यहमामभैक्षमाचरेत् ।
चतुर्थेऽहन्यन्नसंस्कारेण संस्कृत्याचार्येण सह प्राचीमूदीचीं वा दिशमुपनिष्क्रम्य पूर्वेणोत्तरेण वा पलाशवृक्षं त्रीण्युदगपवर्गाणि स्थण्डिलानि कल्पयित्वा तेषु यथाक्रमं प्रत्यङ्मुखः प्रणवश्रद्धामेधाभ्योऽर्घ्यपाद्याचमनस्नानवस्त्रगन्धमाल्यधूपदीपबलींश्च दत्वाऽथोपतिष्ठते ।
"यश्छन्ददसाम्" इत्यनेन "श्रुतं मे गोपाय" (तै.उ.१-४.) इत्यन्तेन प्रणवम् ।
"श्रद्धयाग्निः समिध्यते" (तै.ब्रा.२-८-८.) इति सूक्तेन श्रद्धाम् ।
(३)"मेधा देवी" (तै.उ.४-४१.) इत्यनुवाकेन मेधाम् ।
ततः पलाशमूले दण्डं विसृज्य अन्यदण्डमादाय सहाचार्यो गृहमागच्छतीति ॥
चतुर्थे पटलेपीत्थं यथाभाष्यं यथामति ।
कृतं सुदर्शनार्येण गृह्यतात्पर्यदर्शनम् ॥
सुबद्धं दुर्लभं भाष्यं भाष्यार्थश्च सुदुर्ग्रहः ।
अतोऽनुकम्प्या विद्वद्भिः मन्दबुद्धिश्रुता वयम् ॥
इति श्रीसुदर्शनाचार्यकृतौ गृह्यसूत्रतात्पर्यदर्शने एकादशः खण्डः ॥
समाप्तश्चतुर्थः पटलः ॥



अथात उपाकरणोत्सर्जने व्याख्यास्यामः। ११उ.०१  
श्रवणापक्ष ओषधीषु जातासु हस्तेन पौर्णमास्यां वाऽध्यायोपाकर्म। ११उ.०२  
अग्नेरुपसमाधानाद्याज्यभागान्तेऽन्वारब्धेषु काण्डऋषिभ्यो जुहोति सदसस्पतये सावित्र्या ऋग्वेदाय यजुर्वेदाय सामवेदायाथर्वणवेदायेति हुत्वा उपहोमो वेदाहुतीनामुपरिष्टात्सदसस्पतिमित्येके। ११उ.०३  
परिषेचनान्तं कृत्वा त्रीननुवाकानादितोऽधीयीरन्। ११उ.०४  
प्रथमोत्तमावनुवाकौ वा। ११उ.०५  
त्र्यहमेकाहं वा क्षम्याधीयीरन्। ११उ.०६  
अथोपाकरणमध्यायः। ११उ.०७  
तैषीपक्षस्य रोहिण्यां पौर्णमास्यां वोत्सर्गः। ११उ.०८  
प्राचीमुदीचीं वा सगणो दिशमुपनिष्क्रम्य यत्रापः पुरस्तात्सुखाः सुखावगाहा अवकिन्यः शङ्खिन्यः तासामन्तं गत्वाऽभिषेकान्कृत्वा सुरभिमत्याब्लिङ्गाभिर्वारुणीभिर्हिरण्यवर्णाभिः पावमनीभिरिति मार्जयित्वान्तर्जलगतोऽघमर्षणेन त्रीन्प्राणायामान् धारयित्वोत्तीर्याचम्योपोत्थाय दर्भानन्योन्यस्मै सम्प्रदाय शुचौ देशे प्राक्कूलैर्दर्भैरासनानि कल्पयन्ति। ११उ.०९  
ब्रह्मणे प्रजापतये वृहस्पतयेऽग्नये वायवे सूर्याय चन्द्रमसे नक्षत्रेभ्यः ऋतुभ्यस्संवत्सराय इन्द्राय राज्ञे सोमाय राज्ञे यमाय राज्ञे वरुणाय राज्ञे वैश्रवणाय राज्ञे वसुभ्यो रुद्रेभ्य आदित्येभ्यो विश्वेभ्यो देवेभ्यस्साध्येभ्यो मरुद्भ्य ऋभुभ्यो भृगुभ्योऽङ्गिरोभ्य इति देवगणानाम्। ११उ.१०  
अथर्षयःविश्वामित्रो जमदग्निर्भरद्वाजो गौतमोऽत्रिर्वसिष्ठः कश्यप इत्येते सप्तर्षयः सप्तर्षिभ्यः कल्पयित्वा दक्षिणतोऽगस्त्याय कल्पयन्ति। ११उ.११  
ततो यावदेकवैद्यन्तैः कल्पयन्ति। ११उ.१२  
प्राचीनावीतानि कृत्वा दक्षिणतो वैशम्पायनाय पैङ्गये तित्तिरये उखायात्रेयाय पदाकाराय कौण्डिन्याय वृत्तिकाराय बौधायनाय प्रवचनकाराय आपस्तम्बाय सूत्रकाराय भरद्वाजाय सूत्रकाराय सत्याषाढाय हिरण्यकेशाय आचार्येभ्य ऊर्ध्वरेतोभ्य एकपत्नीभ्यो वानप्रस्थेभ्यः कल्पयामीति। ११उ.१३  
अथ यथास्वं पितृभ्यः कल्पयन्ति मातामहेभ्यश्च पृथक्। ११उ.१४  
यज्ञोपवीतानि कृत्वा तेष्वेव देशेषु तथैवानुपूर्व्या तैरेव नामभिर्देवानृषींश्च तर्पयन्ति वैशम्पायनप्रभृतींस्तु मातुः प्रपितामहपर्यन्तान्प्राचीनावीतिनस्तर्पयन्ति अमुं तर्पयाम्यमुं तर्पयाम्यमुं तर्पयामीति। ११उ.१५  
अभिप्यन्ते वान्योन्यम्। ११उ.१६  
यज्ञोपवीतानि कृत्वा त्रीनादितोऽनुवाकानधीयीरन्। ११उ.१७  
काण्डादीन्प्रथमोत्तमौ वा। ११उ.१८  
काण्डात्काण्डात्प्ररोहन्तीतिद्वाभ्यामुपोदके दूर्वा रोपयन्ति। ११उ.१९  
अपः प्रगाह्योदधिं कुर्वन्ति। ११उ.२०  
सर्वतः परिवार्योर्मिमन्तः कुर्वन्ति। ११उ.२१  
उद्गाह्यातमितोराजिं धावन्ति। ११उ.२२  
प्रत्येत्याभिदानानि सक्तुभिरोदनेनेति ब्राह्मणान् भोजयित्वा वाचयति। ११उ.२३  
एवं पारायणसमाप्तौ च काण्डादि दूर्वारोपणोदधिधावनवर्जम्। ११उ.२४  
प्रत्येत्य ब्राह्मणभोजनादि कर्म प्रतिपद्यते। ११उ.२५  
एवमेवाद्भिरहरहर्देवानृषीन्पितॄंश्च तर्पयेत्। ११उ.२६  
