+++
title = "०८ ०४"

+++
## प्रस्तावः
अस्य प्रतिषेधस्य प्रतिप्रसवमाह–

## सूत्रम्
यथोपदेशं काम्यानि बलयश्च।

## अनाकुला
योऽयं स्त्र्यादीनां प्रतिषेधः स काम्येषु कर्मसु नादरणीयः **यथोपदेशमेव** तानि कर्तव्यानि ।
तथा **बलयश्च** यथोपदेशमेव कर्तव्याः ।
सिध्यर्थे यदस्य गृहे पण्यं स्यादिति काम्योदाहरणम् ।
एवमतऊर्ध्वं यदशनीयस्येत्यादि बलीनां होमे चोदितस्य स्त्र्यादिप्रतिषेधस्य बलिषु प्रसङ्गाभावात् ज्ञापकमिदं होमधर्मो बलिषु प्रवर्तत इति ।
तेन अपरेणाग्निं दक्षिणं जान्वाच्येत्येवमादि बलिष्वपि भवति ।
"न काम्येषु बलिषु च" इत्येव सिद्धे यथोपदेशमिति वचनमुपदेशादेवैषां प्रवृत्तिः स्वशास्त्रेण शास्त्रान्तरेण वा न प्रतिनिधित्वेन ॥४॥

## गृह्यतात्पर्यदर्शनम्
यानि **काम्यानि** येन प्रकारेणोपदिष्टानि तानि तथैव भवन्ति, नैव तत्र क्षारादिवर्जनम्, "यदस्य गृहे पण्यं स्यात्" (आप.गृ. २-३-५.) इत्युपदेशस्य गृहशब्देन विशेषितत्वात् ।
यदि तत्र क्षारादिवर्जनमिष्टं स्यात्, तदा "यदस्य पण्यं स्याद्" इत्येतावदेव ब्रूयात् ।
तथा बलयश्च यथोपदेशमेव ।
न तु क्षारादिनिषेधः, "सति सूपसंसृष्टेन कार्याः" (आप.ध.२-३-१९.) इत्यारम्भसामर्थ्यात् ।
अन्यथा "गृहमेधिनो यदशनीयस्य होमा बलयश्च" इति वचनादेव क्षारादिव्यतिरिक्तशाकमांसादिसूपसंसृष्टेनान्नेन कार्यास्स्युः ।
अत्र च "यदशनीयस्य होमा बलयश्च" इति होमसाहचर्यात् बलिष्वपि या क्षारादिनिषेधशङ्का सा वार्यते ।
केचित्— यथोपदेशं काम्यानि बलयश्चेत्यस्मादेव ज्ञापनाद्धोमधर्माणां बलिष्वपि प्रसक्तिरिति ।
तेषां सर्पबलौ सक्तुनिर्वापे स्वाहाकारो दुर्वारः ॥४॥
