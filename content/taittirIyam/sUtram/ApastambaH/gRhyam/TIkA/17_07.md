+++
title = "१७ ०७"

+++
## सूत्रम्
पालाशं शमीमयं वेध्ममादीप्योत्तरयर्चाऽग्निमुद्धृत्योत्तरेण यजुषाऽगारं प्रपाद्योत्तरपूर्वदेशेऽगारस्योत्तरयाऽग्निं प्रतिष्ठापयति।
<<<<<<< HEAD
=======
## अनाकुला
>>>>>>> fca98af1c7ca1bab4b05c1e31e3989730fe4b3d1

## अनाकुला

अथ प्रवेशनविधिः ।
अन्यथा सम्मितस्याप्यगारस्य प्रवेशे विधिरयं भवति ।
उदगयनाद्यपेक्षिमिति केचित् ।
नेत्यन्ये ।
बीजवतो गृहान् प्रतिपद्यते (आश्व.गृ.२-१०-२) इत्याश्वलायनः ।
बीजग्रहणं सर्वेषामेव गृहोपकरणानामुपलक्षणम् ।
तत्र प्रवेक्ष्यन् **पालाशं शमीमयं वा इध्मं** अग्नावा**दीपयति** ।
इध्मश्चात्रार्थलक्षणो न नियतपरिमाणः ।
आदीप्य तमग्निपात्रं उद्धरच्यु**त्तरयर्चां** "उद्ध्रियमाण" इत्येतया पञ्चपादया ।
यद्यहनि प्रवेशो रात्रिलिङ्गोऽविवादः प्रयोक्तव्यः ।
तथा रात्रावहर्लिङ्गो निर्विवादः प्रयोक्तव्यः ।
विभज्यविनियोगाभावात् ।
येषां तूदगयनापेक्षा ते रात्रौ प्रवेशं नेच्छन्ति ।
अहःकृतस्य रात्रिकृतस्य च पाप्मनो विनियोगः प्रपाद्यत इत्यर्थः ।
विरोधोऽपि नास्ति ।
यथा"यदापो नक्तं दुरितं चरामे"ति ।
तमुद्धृतमग्निं **उत्तरेण यजुषा** "इन्द्रस्य गृहा वसुमन्तो वरूथिनः" इत्यनेन **अगारं** प्रपादयति ।
**प्रपाद्य** अगारस्य **उत्तरपूर्वे देशे** तम**ग्निं प्रतिष्ठापयति उत्तरयर्चा** "अमृताहुतिम्" इत्यनया ।
अत्रागरस्येति न वक्तव्यं, अग्निमिति च ।
कस्मात्? उभयोरप्यत्रैव वाक्ये श्रुतत्वात् ।
एवं तर्हि नायमगारशब्दो देशविशेषणार्थः ।
किं तर्हि? अग्निविशेषणार्थः - अगारस्याग्निं प्रतिष्ठापयतीति ।
कः पुनरगारस्याग्निः? यः पचनाग्निः ।
तस्मादौपासनादुद्धरणमस्याग्नेर्न भवति ।
लौकिकादेव भवतीति केचित् ।
अपरे तु होमसंयोगादौपासन एवायमग्निरिति स्थिताः ।
तेषामगारस्येत्यग्निमिति च पदद्वयं व्यर्थम् ।
होमाश्च पचनेऽपि दृष्टा वैश्वदेवे ।
तस्मात् पचनाग्निरेवायम् ।
यद्यप्येवं तथापि देशसंस्कारो भवत्येव ।
होमसंयोगात्। अथौपासनस्य वैहारिकाणां च तदैव प्रवेशनं प्रतिष्ठापनं च स्वे स्थाने ।
भार्यादीनां च तदैव प्रवेशः ॥७॥
________________________

## गृह्यतात्पर्यदर्शनम्
**पालाशं शमीमयं वेध्मं**काष्ठमौपासनेऽग्नावादीपयति । इध्ममिति च "अग्निषु महत इध्मानादधाति" इतिवदनियतं संख्यादिकं विवक्षितम् ।
**उत्तरया**"उद्ध्रियमाणः" इत्येतया । ततस्तमग्निमुद्धरति ।
अत्र च सानुषङ्गे चतुष्पदे त्रिष्टुभौ द्वे ऋचौ पञ्चभिः पादैराम्नाते ।
तयोरेकैवोद्धरणार्था । अन्या तु विकल्पार्था । उत्तरया इत्येकवचनेन विनियोगात् ।
व्यवस्थितश्चायं विकल्पोऽभिप्रेतः, अग्निहोत्रवत् ।
यद्यहनि प्रवेशस्तदा रात्रिलिङ्गया, रात्रौ चेदहर्लिङ्गया ।
रात्रौ च प्रवेशश्शिष्टाचारप्रसिद्ध इति पूर्वमेवोक्तः ।
**उत्तरेण** "इन्द्रस्य गृहाः" इति **यजुषा** ।
उद्धृतमग्नि**मगारं** प्रपाद्य अनन्तरं विधिवत्संस्कृते उत्तरपूर्वदेशेऽगारस्य **तमग्निमुत्तरया** अमृताहुतिम्" इत्येतया **प्रतिष्ठापयति** ।
तथा श्रौताग्नीनपि विधिवदानीतानस्मिन्नेव काले अगारं प्रपाद्याग्न्यगारे यथाविधि प्रतिष्ठापयति ।  
केचित् - इहाग्निमुद्धृत्य अगारं प्रपाद्येति प्रकृतेऽपि पुनरुक्तयोरेतयोरर्थवत्त्वाय अगारस्याग्निमित्यन्वयादादीपनादिप्रतिष्ठापनान्तं पचनार्थस्य लौकिकाग्नेरेव, नौपासनस्येति ।
तेषामेतत्तुल्यसूत्रे विवाहाङ्गे प्रविश्य होमे पचनाग्नेरेवोपसमाधानादि स्यात् ।
अथागारशब्दस्य शयनस्थानवाचित्वात् गृहशब्दस्य चातथात्वात् न तत्र तुल्यसूत्रतेति चेत्– न; गृहागारशब्दयोरेकार्थत्वे विवादाभावात् ।
इह च "इन्द्रस्य गृहा वसुमन्तः" इति मन्त्रस्थगृहशब्देनागाराभिधानात्, प्रत्युत धर्मशास्त्रे "मध्येऽगारस्य दशमैकादशाभ्यां प्रागपवर्गम् ।
उत्तरपूर्वदेशेऽगारस्योत्तरैश्चतुर्भिः । शय्यादेशे कामलिङ्गेन"(आप.ध. २-३-२२, २३;२-४-१. ) इति शयनस्थानस्यागारादन्यत्वाभिधानाच्च ।
पुनरुक्तिः स्फुटार्थतयापि निर्वाह्या । किञ्चागारस्याग्निमित्यन्वयेऽपि अगाराग्निः शालाग्निः, गृह्याग्निपासनाग्निरित्येकार्थतया याज्ञिकानां प्रयोगादौपासन एव प्रतिष्ठाप्यः, न पचनाग्निः ॥७॥
