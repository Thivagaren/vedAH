+++
title = "२२ १८"

+++
## सूत्रम्
ताभ्याँ रेषणे पूर्ववत् पृथिवीमभिमृशेत्।

## अनाकुला
ताभ्यां अश्वहस्तिभ्यां, **रेषणे** शरीरोपमर्दे जाते **पूर्ववत्** हेमन्तप्रत्यवरोहणवत् **पृथिवीमभिमृशेत्** ।
"स्योना पृथिवि" "बडित्थे"त्येताभ्याम् ।
पूर्ववदिति न जातकर्म गृह्यते, व्यवधानात् ॥१८॥

## गृह्यतात्पर्यदर्शनम्
**ताभ्यां** तयोरश्वहस्तिनोः ।
**रेषणे** मरणे सति ।
**पूर्ववत्** हेमन्तप्रत्यवरोहणवत् "स्योना पृथिवी" इत्येताभ्यां **पृथिवीमभिमृशेत्** ।
केचित्—ताभ्यां अश्वहस्तिभ्याम् ।
प्रमादाद्भूमौ पतितस्य रेषणे शरीरोपमर्दे जाते इति ॥१८॥
