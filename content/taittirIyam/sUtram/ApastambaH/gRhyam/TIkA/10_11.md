+++
title = "१० ११"

+++
## सूत्रम्
मौञ्जीं मेखलां त्रिवृतां त्रिः प्रदक्षिणमुत्तराभ्यां परिवीयाजिनमुत्तरमुत्तरया।

## अनाकुला

अथ **मेखलाम्** उत्तराभ्यामृग्भ्यां "इयं दुरुक्ताद्" इत्येताभ्यां त्रिः प्रदक्षिणं परिव्ययति कुमारम् ।
स्वयमेव मन्त्रमुक्त्वा तं वाचयत्याचार्यः ।
मन्त्रलिङ्गात् त्रिवृत् मेखला **मौञ्जी** मुञ्जतृणैः कल्पिता ।
**त्रिवृत्** त्रिगुणा ।
त्रिवृतामिति छान्दसो दीर्घपाठः ।
ततो **ऽजिनमुत्तरं** वासः करोति **उत्तरयर्चा ।**
मित्रस्य चक्षुरित्येतया स्वयमेव मन्त्रमुक्त्वा ।
सामयाचारिकेषु वर्णविशिष्टा मेखलाविशेषाश्चोदिताः ।
इदं तु सर्ववर्णानां मौञ्जीप्राप्त्यर्थं वचनम् ।
अजिनविशेषास्तु सामयाचारिका इहापि प्रत्येतव्याः"कृष्णं ब्राह्मणस्ये"त्यादयः॥१०॥

## गृह्यतात्पर्यदर्शनम्
**मौञ्जीं**मुञ्जैः कल्पिताम् ।
**त्रिवृतां** त्रिवृतम् ।
दीर्घश्छान्दसः ।
**मेखलां** "इयं दुरुक्तात्" इत्येताभ्यां **त्रिः प्रदक्षिणं परिव्ययति ।**
त्रिवृतामिति च "शक्तिविषये दक्षिणावृत्तानाम् ।
ज्या राजन्यस्य"(आप.ध.१-२-३३,३४.) इत्यादीनां प्रदर्शनार्थम् ।
**अजिनं**"कृष्णं ब्राह्मणस्य" (आप.ध.१-३-३) इत्यादि धर्मशास्त्रे विहितम् **उत्तरं वासः** करोति "मित्रस्य चक्षुः" इत्येतया ॥११॥
