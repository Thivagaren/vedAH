+++
title = "१६ ०६"

+++
## सूत्रम्
अपरेणाग्निं प्राञ्चमुपवेश्य त्रेण्या शलल्या त्रिभिर्दर्भपुञ्जीलैः शलालुग्लप्सेनेति तूष्णीं केशान्विनीय यथर्षि शिखा निदधाति।

## अनाकुला
**विनयनं** पृथक्करणं वप्तव्यानां शिखार्थानाञ्च ।
**तूष्णीमिति** वाग्यमनार्थं न मन्त्रप्रतिषेधार्थम्, प्राप्त्यभावात् ।
**यथर्षि** यावन्त ऋषयो यस्य प्रवरे तावतीश्शिखाः करोति-त्र्यार्षेयस्य तिस्रः पञ्चार्षेयस्य पञ्चेति ॥६॥

## गृह्यतात्पर्यदर्शनम्
**प्राञ्चं** प्राङ्मुखम् ।
तूष्णीं वाग्यतः ।
**केशान् विनीय** विविधं नीत्वा; वप्तव्यान् शिखार्थांश्च पृथक्पृथक्कृत्वेत्यर्थः ॥
यथर्षि यावन्त ऋषयस्स्वप्रवरे तावती**श्शिखा निदधाति** ।
एकार्षेयस्यैका शिखा द्व्यार्षेयस्य द्वे इत्यादि ॥६॥  
