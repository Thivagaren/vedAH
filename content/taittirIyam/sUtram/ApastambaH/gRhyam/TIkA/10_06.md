+++
title = "१० ०६"

+++
## सूत्रम्
त्रींस्त्रीन् दर्भानन्तर्धायोत्तराभिश्चतसृभिः प्रतिमन्त्रं प्रतिदिशं प्रवपति।

## अनाकुलावृत्तिः
**प्रवपति** प्रथमं वपति वपनं प्रारभत इत्यर्थः ।
तेन पूर्वं मन्त्रवद् वपनं करोत्याचार्यः पश्चान् नापित इत्युक्तं भवति ।
तत्रायं प्रयोगः – कुमारस्य शिरसि प्राच्यां दिशि त्रीन् दर्भानन्तर्धाय "येनावपद्" इत्येतया प्रच्छिनत्ति क्षुरेण ।
असावित्यस्य स्थाने तस्य नाम प्रथमया विभक्त्या गृह्णाति ।
यथा असावयं यज्ञदत्तशर्मा ।
एवं सर्वत्रादसः प्रयोगे नाम निर्देष्टव्यम् ।
प्रच्छिद्या**नडुहे शकृत्पिण्डे** यवमति केशान् प्रक्षिपति ।
अथाप उपस्पृश्य तथैव दक्षिणस्यां दिशि "येन पूषे"ति ।
प्रतीच्यां "येन भूयः" इति ।
उदीच्यां "येन पूषे"ति ।
अत्र संबुध्या नामग्रहणं–तेन ते वपामि यज्ञदत्तशर्म्मन्नायुषेति ॥६॥

## गृह्यतात्पर्यदर्शनम्
ततो "येनावपत्" इत्यादिभिश् चतसृभिः प्रतिमन्त्रं प्रतिदिशं त्रींस्त्रीन् दर्भानन्तर्धाय केशान् प्रवपति । प्रशब्दात् कुशलीकरणमप्याचार्यस्यैव ।
तत्र प्रथमे मन्त्रे असावित्यस्य स्थाने विष्णुशर्मेति कुमारस्य नामग्रहणम् ।
चतुर्थे तु सम्बुद्ध्या ॥६॥
