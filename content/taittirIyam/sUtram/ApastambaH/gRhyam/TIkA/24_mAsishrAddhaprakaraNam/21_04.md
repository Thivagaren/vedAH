+++
title = "२१ ०४"

+++
## सूत्रम्
आज्याहुतीरुत्तराः।
## अनाकुला
षडाज्याहुतीर्जुहोति–स्वाहा पित्र इत्याद्याः ।
तत्र "स्वाहा पित्र" इति पुरस्तात् स्वाहाकारत्वान्नान्ते स्वाहाकारः ।
अत्राहुः— मासिश्राद्धे ब्राह्मणभोजनं प्रधानकर्मतदङ्गमग्नौ करणं पिण्डश्च ।
तेन जीवपितृश्राद्धक्रिया न भवति ।
"यदि जीवपिता न दद्यात्" इति
निषेधात् ।
"आहोमात् कृत्वा विरमेत्" इत्ययमपि विधिर्न भवति ।
होमस्य भोजनाङ्गत्वात् पिण्डपितृयज्ञे तु होमस्य प्रधानत्वादिति ।
अन्ये तु येभ्य एव पिता दद्यात् तेभ्य एव पुत्रोऽपीत्याहुः ।
अपर आह— त्रीणि श्राद्धे प्रधानानि–अग्नौ करणं भोजनं पिण्डदानमिति तेना"होमात् कृत्वा विरमेद्" इत्यस्यापि विधेरयं विषय इति ॥४॥

## गृह्यतात्पर्यदर्शनम्
एवमन्नहोमान् हुत्वा, अनन्तरम् **उत्तराः** "स्वाहा पित्रे" इत्याद्याष् **षडाज्याहुतीर्** जुहोति ॥४॥
