+++
title = "०७ ०१"

+++
## सूत्रम्
अथैनामाग्नेयेन स्थालीपाकेन याजयति।
## अनाकुला
अथेति वचनादेतस्यामेव रात्र्यां स्थालीपाको भवति ।
स्थाल्यां पच्यत इति स्थालीपाकः ।
तस्य देवताविधानं–आग्नेयेनेति ।
ननु–विधास्यते "अग्निर्देवता स्वाहाकारप्रदान" इति, सत्यम्, अपरमपि तत्र भवति – अग्निस्विष्टकृत् द्वितीय इति ।
ततश्च स एव यदि देवताविधिः स्यात् द्विदेवत्यमिदं हविः स्यात् ।
ततश्च निर्वपणकाले ताभ्यामुभाभ्यां सङ्कल्पः क्रियेत ।
यद्यपि वस्तुतो गुणभूतः स्विष्टकृद्यागः तथापि प्रधानवत् तत्र चोद्यते– "अग्निस्विष्टकृद्वितीय" इति ।
ततश्च तस्मा अपि सङ्कल्पः क्रियेत ।
तस्मात् केवलोऽयमाग्नेयस्थालीपाक इति ।
(वक्तव्यम् । एवमाग्नेयस्यैव प्रदानस्य) यद्यप्रत्तदैवतमित्येतत् प्रायश्चित्तं भवति ।
स्विष्टकृतस्तु प्रत्तदैवमित्येतदेव ।
"एनां याजयती"ति वचनात् सहत्वमुभयोरस्मिन् कर्मणि नास्ति ।
वध्वा एवेदं कर्म, वरस्य त्वार्त्विज्यमेव ।
तेन यदिदं स्थालीपाकरिवेषणं ब्रीह्यादिदक्षिणा च तत् वधूधनस्यैव भवति ।
यत्रैदमुच्यते "पत्नीहि पारीणह्यस्येशे" इति (तै.सं.६-१-६.) ॥१॥

## गृह्यतात्पर्यदर्शनम्
ननु–"अथ पत्न्यवहन्ति" "श्रपयित्वा" इत्येतावदेव वक्तव्यम् ; यत उत्तरत्र "अग्निर्देवता" (आप.गृ. ७-५.) इति विधानादाग्नेयत्वं सिद्धम्" स्थालीपाकेनेति तु श्रपयित्वेति विधानात्, एनां याजयतीति चान्वारब्धायामिति विधानात् ; अतः किमर्थमिदमधिकमारभ्यते "अथैनामाग्नेयेन स्थालीपाकेन याजयति" इति ?
उच्येते– सूत्रं तावदृषिप्रणीतं नानर्थकं भवितुमर्हति ।
तेन लोके व्युत्पत्तिसिद्धाध्याहारादिभिरपि यस्सूत्रस्यार्थस्सम्पाद्यते सोऽपि वेदार्थोऽनुष्ठेय उच्यते– ध्रुवमरुन्धतीं च दर्शयित्वा, अनन्तरं यत्राग्नेयेन स्थालीपाकेन यागं करोति तत्रैवैनां पत्नीं याजयति पत्न्यामन्वारब्धायां जुहोति, न पर्वसु पार्वणविकारेषु च ।
एवमतिदेशविशेषार्थतया सूत्रमर्थवदेव ॥
अन्ये– याजयतीति वचनात् वरादन्योऽप्यस्य स्थालीपाकयागस्य कर्तेति ।
तन्न ; प्रकरणेनास्य विवाहाङ्गत्वात् "सहाङ्गं प्रधानम्" (आप. प. २-३९.) इति साङ्गस्य प्रधानस्यैककर्तृकत्वात् ॥
केचित्– उत्तरत्र न केवलमग्निर्देवतेति विधिः, "अग्निस्स्विष्टकृत् द्वितीयः" इत्यपि ।
तेन द्विदैवत्योऽयं स्थालीपाको मा भूत्, किन्त्वेकदैवत्य एवेत्येवमर्थमाग्नेयेनेति विधानम् ।
तेनाग्नेय एव सङ्कल्पितस्य व्रीह्यादेरर्थाक्षिप्तो लौकिको निर्वापः कार्यः ।
"एनां याजयति" इति तु नास्मिन् कर्मण्युभयोरधिकारः, किन्तु वध्वा एव ।
वरस्तु ऋत्विक्स्थानीयः ।
तेन होमादौ द्रव्यत्यागस्स्त्रीधनादेवेति ।
तन्न ; वध्वेकाधिकारे हि प्रकरणावगतविवाहाङ्गत्वबाधः, अधिकारसाध्यभेदेन शास्त्रतदर्थयोर्भेदात् ।
आचारसिद्धवरकर्तृकत्वबाधापत्तिश्च ; अन्यार्त्विज्येऽप्यविरोधात् ॥१॥
