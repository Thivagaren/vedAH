+++
title = "०५ २०"

+++
## सूत्रम्
अनुगतेऽपि वोत्तरया जुहुयान्नोपवसेत्।

## अनाकुला
उत्तरयर्चा "अयाश्चाग्ने" इत्येतया जुहुयात् आहुतिमेकाम् ।
इयमाहुतिस्तन्त्रवति न भवति ।
परिस्तरणाज्यसंस्कारदर्वीसंमार्जनानि भवन्ति ।
अपि वेति वचनादेव वैकल्पिकत्वे सिद्धे उपवासप्रतिषेध इयमाहुतिरुपवासस्यैव प्रत्याम्नाया यथा स्यादिति ।
तेनेहापि सर्वप्रायश्चित्तहोमस्य समुच्चयो भवति ।
तदिदं प्रायश्चित्तमप्यपहरणादिनाग्निनाशेऽपि द्रष्टव्यम् ।
अस्यैवाग्नेर्बुद्धिपूर्वोत्सर्गे द्वादशाहादूर्ध्वं विच्छेदे च स्मृत्यन्तरे प्रायश्चित्तमुक्तम् ।
तत्राप्यग्निसंकार एतावानेव ॥२०॥

## गृह्यतात्पर्यदर्शनम्
अपि वा अग्नाव् **अनुगते उत्तरया** "अयाश्चाग्ने" इत्येतयाऽऽज्यं जुहुयान्नोपवसेत् ।
अनुगत इति पुनर्वचनान्नष्टापहृतयोर्नायं विकल्पः, किन्तूपवास एव ।
अपि वेत्यनेनैव उपवासपक्षे व्यावृत्ते, नोपवसेदित्यारम्भादुपवासमात्रेणैवायं विकल्पः प्रायश्चित्तं त्वत्राप्यस्त्येव ॥२०॥
