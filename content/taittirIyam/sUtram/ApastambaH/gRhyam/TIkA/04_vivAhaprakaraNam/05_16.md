+++
title = "०५ १६"

+++
## सूत्रम्
धार्यः।
## अनाकुला
एष वैवाहिकोऽग्निर्नित्यः शाश्वतिको **धार्यः** पत्नीसम्बन्धानां कर्मणामर्थाय ॥१६॥

## गृह्यतात्पर्यदर्शनम्
पाणिग्रहणादारभ्य सर्वाचारलक्षणकर्मार्थमयमग्निर्नित्यः, यावज्जीवं नोत्सृज्यते; "पाणिग्रहणादिरग्निस्तमौपासनमित्याचक्षते, तस्मिन् गार्ह्याणि कर्माणि" ( हि. गृ.२६-१,२.) इति हिरण्यकेशिवचनात् ।
अतः साङ्गे विवाहे समाप्ते"ऽपि "अपवृत्ते कर्मणि लौकिकस्सम्पद्यते" (आप.प. ४-२३) इति न भवति ॥१५॥
नित्य इति सिद्धे धार्य इत्यारम्भात् प्रयाणेऽप्यस्य समिध्यात्मन्यरण्योर्वा समारोपणं गृह्यान्तरविहितं विकल्पेनापि न स्यात् ।
यथा "जुह्वा स्रुवेण वा सर्वप्रायश्चित्तानि जुहोति" (श्रौ.२-११-१.) इत्यत्र "अध्वर्युं कर्तारम्" (आप. प.१-२६.) इति वचनात् अध्वर्युरेव कर्ता, नतु "जुहोतिजुतीति प्रायश्चित्ते ब्रह्माणम्" (आश्व. श्रौ.१-१-१६.) इत्याश्वलायनसूत्रविहितो ब्रह्मा विकल्पेनापि ।
एवं च "समोप्यैतमग्निमनुहरन्ति" (आप. गृ. ५-१३.) इति सर्वस्य धर्मोऽयं , न वैवाहिकप्रयाणस्यैव ।
यथा "समोप्यैतावग्नी अन्वारोप्य" इत्याग्निकप्रयाणेऽस्य विहितो धर्मस्सर्वार्थः ।
एवं विधेषु यद्यपि याज्ञिका विकल्पं नेच्छन्ति, तथापि विकल्पोऽस्तीत्यत्र ज्ञापकं भवति ।
"सवर्णापूर्वशास्त्रविहितायां यथर्तु गच्छतः पुत्रास्तेषां कर्मभिस्सम्बन्धः" "दायेनाव्यतिक्रमश्चोभयोः"  "पूर्ववत्यामसंस्कृतायां वर्णान्तरे च मैथुने दोषः" (आप.ध.२-१३-१,२,३.)
इत्यसवर्णदारसङ्ग्रहणं प्रतिषिध्य स्वयमेवाह सूत्रकारः– "स त्रयाणां वर्णानाम्"(आप.प.१-२.) इति ।
त्रयाणामित्येतस्य पदस्यार्थो भाष्यकारेण व्याख्यातः "तिस्रो हि तस्य भार्यास्स्मृत्यन्तरवचनादप्रतिषिद्धाः, तस्य कथं सह ताभिरधिकारस्स्यादित्येवमर्था त्रिसङ्ख्या" इति ।
एतत्सूत्रभाष्याभ्यामसवर्णदारसङ्ग्रहस्स्मृत्यन्तरविहितो न सर्वथैव निषिद्ध इति गम्यते ।
तच्चान्येष्वप्येवंविधेषु विकल्पस्य ज्ञापकमेव ॥१६॥
