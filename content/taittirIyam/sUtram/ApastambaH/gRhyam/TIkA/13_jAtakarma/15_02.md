+++
title = "१५ ०२"

+++
## सूत्रम्
नक्षत्रनाम च निर्दिशति ।

## अनाकुला
अभिजिघ्राम्यसौ इत्यत्रासौशब्दस्य स्थाने नक्षत्रनामनिर्देशः ।
तत्संबुध्या निर्दिशेत्–पशूनां त्वा हिंकारेणाभिजिघ्राम्याश्वयुजेत्यादि ।
तत्र नक्षत्रशब्देषु जातार्थे रूपनिर्णयार्थः श्लोकः—

## गृह्यतात्पर्यदर्शनम्
रोरेममृज्येचिषु वृद्धिरादौ ष्ठात्पे च वान्त्यश्रवशाश्वयुक्षु ।
शेषेषु नाम्वोः कपरस्स्वरोऽन्त्यः स्वाप्वोरदीर्घस्सविसर्ग इष्टः ॥

रोहिण्यादिशब्दानामयमाद्यक्षरैर्निर्देशः तेषामादौ वृद्धिः कर्तव्येत्यर्थः । रौहिणः, रैवतः, माघः, मार्गशीर्षः, ज्येष्ठः, चैत्रः । ठात्परो यः पशब्दः तत्र वृद्धिः । प्रोष्ठपदासु जातः प्रोष्ठपादः । "जे प्रोष्ठपादानाम्" (पा.सू. ७-३-१८.) इत्युत्तरपदवृद्धिः । एषु "नक्षत्रेभ्यो बहुलम्" इति (पा.सू. ४-३-३७.) बहुलवचनात् लुङ् न भवति । नक्षत्रेषु अन्त्यमपभरण्याख्यं तत्र विकल्पः । आपभरणिः आपभरणो वा । तथा श्रोणः श्रावणो वा । अनयोर्बहुलवचनादेव लुको विकल्पः । शतभिषजि जातः शतभिषक् शातभिषजा वा । अत्र टिलोपोऽपि पक्षे भवति शतभिष इति । तथा अश्वयुक् आश्वयुजः अनयोः "वत्सशालाभिजिदश्वयुक्शतभिषजो वा" (पा.सू. ४-३-३६.) इति लुको विकल्पः । शेषेषु उक्तादन्येषु नक्षत्रेषु आदौ वृद्धिर्न भवति । अत्र "श्रविष्ठाफल्गुन्यनुराधास्वातितिष्यपुनर्वसुहस्तविशाखाषाढाबहुलाल्लुक्" (पा.सू.४-३-३४.) "नक्षत्रेभ्यो बहुलम्" इति च लुगेव भवति । श्रविष्ठः कृत्तिकः इति । **आम्वोः** आर्द्रामूल इत्येतयोः **अन्त्यः** स्वरः कशब्दपरो भवति । आर्द्रकः मूलकः । पूर्वाह्णापराह्णार्द्रामूलेति (पा.सू. ४-३-२८.) **दीर्घः** वुन् प्रत्ययः । **स्वाप्वोः** स्वातीपुनर्वसू इत्येतयोः अन्त्यस्वरो ह्रस्वः सविसर्गश्चेष्टः स्वातिः, पुनर्वसुः "श्रविष्ठाफल्गुनी"त्यादिना लुक् । सविसर्गत्वं सूक्तवाकादिषु प्रथमया नक्षत्रनिर्देशे । इह तु सम्बुध्या निर्देशः–स्वाते पुनर्वसो इति । प्राङ्नामकरणात् अग्न्युपस्थानादिषु चास्यैव नक्षत्रनाम्नो निर्देशः कर्तव्यः । यत्र च नामद्वयनिर्देशस्तत्राप्येवंविधं नक्षत्रनामैकं, दशम्यां कृतमपरम् ॥२॥

## गृह्यतात्पर्यदर्शनम्
कुमारस्व यन्नक्षत्रजननाद्यन्नाम तच्च रौहिण्येत्यादिसम्बुद्ध्या असौशब्दस्य स्थाने निर्दिशति । अत्र चायमशिक्षितव्याकरणशास्त्राणां रूपज्ञानाय सूत्रस्य श्लोकः—
रोरेममृज्येचिषु वृद्धिरादौ ष्ठात्पे च वान्त्यश्रवशाश्वयुक्षु ।
शेषेषु नाम्वोः कपरस्स्वरोऽन्त्यः स्वाप्वोरदीर्घस्सविसर्ग इष्टः ॥

अस्यार्थः—रोहिणी रेवती मघा मृगशीर्षा ज्येष्ठा चित्रा—इत्येतेषु आद्यक्षरनिर्दिष्टेषु आदौ वृद्धिर्भवति, "नक्षत्रेभ्यो बहुलम्, (पा.सू.४-३-३७.)इति बहुलग्रहणाज्जातार्थप्रत्ययस्य च लुगभावः ।
रूपं च रौहिणः रैवतः मार्गशीर्षः ज्येष्ठः चैत्रः इति ।
ष्ठात्पे च, प्रोष्ठपदेत्यत्र ष्ठकारात्परे च वृद्धिः ।
"जे प्रोष्ठपदानाम्" (पा.सु.७-३-१८.) इत्युत्तरपदवृद्धिरित्यर्थः ।
पूर्ववच्च लुगभावः प्रोष्ठपादः ।
वान्त्यश्रवशाश्वयुक्षु ।
अन्त्यमाम्नानतः अपभरणीरित्यर्थः ।
श्रवः श्रवणं शतभिषक् अश्वयुक् इत्येतेषु चतुर्षु वा विकल्पेन वृद्धिः ।
अत्र च श्रवणापभरण्योः बहुलग्रहणादेव लुको विकल्पः ।
अश्वयुक्छतभिषजास्तु "वत्सशालाभिजिदश्वयुक्छतभिषजो वा" (पा.सू.४-३-३६.)
इति सूत्रेण ।
अपभरणः आपभरणः ।
श्रवणः श्रावणः ।
शतभिषक् शातभिषजः ।
अश्वयुक् आश्वयुजः ।
शेषेषु न, उक्तादन्येषु नक्षत्रेषु न वृद्धिः । यतोऽत्र "श्रविष्ठाफल्गुन्यनूराधास्वातितिष्यपुनर्वसुहस्तविशाखाषाढाबहुलाल्लुक्" (पा.सू.४-३-३४.) इत्यनेन, "नक्षत्रेभ्यो बहुलम्" इत्यनेन च लुगेव भवति ।
"लुक्तद्धितलुकि" (पा.सू.१-२-४९.) इति स्त्रीप्रत्ययनिवृत्तिः । कृत्तिकः तिष्यः आश्रेषः फाल्गुनः हस्तः विशाखः अनूराधः आषाढः श्रविष्ठः ।
आम्वोः कपरः स्वरोऽन्त्यः, आर्द्रमूलयोरन्त्यः स्वरः कशब्दपरो भवति ।
पूर्वाह्णापराह्णार्द्रामूला" इत्यादिना उञ्प्रत्यय इत्यर्थः ।
आर्द्रकः मूलकः ।
स्वाप्वोरदीर्घस्सविसर्ग इष्टः, स्वाप्वोः स्वातीपुनर्वस्वोरन्त्यस्वरो दीर्घस्सविसर्गश्चेष्टः ।
"श्रविष्ठाफल्गुनी" इत्यादिना लुक् ।
सविसर्गत्वं च पूर्वस्य स्त्रीप्रत्ययस्यनिवृत्तौ हल्ङ्यादिलोपाभावात् ।
उत्तरस्य तनुवदुकारान्तत्वात् ।
स्वातिः पुनर्वसुः ।
एवं सर्वेषां नक्षत्रनाम्नां प्रथमया निर्देशः सूक्तवाके ।
जातकर्मणि पुनस्सम्बुद्ध्या ॥२॥
