+++
title = "१६ १३"

+++
## सूत्रम्
अग्निगोदानो वा स्यात्।

## अनाकुला
अग्निर्देवता यत्र गोदाने तदग्निगोदानं यस्य सोऽ**ग्निगोदानः** ।
(अग्निशब्देन तद्दैवत्यं गोदानं लक्ष्यते ।
अग्निर्गोदानमस्येति विग्रहः ।)
एकस्य गोदानशब्दस्य लोपः, उष्ट्रमुखवत् ।
तत्र बौधायनः– षोडशे वर्षे गोदानम् ।
तस्य चौलवत् तूष्णीं प्रतिपत्तिरवसानं च ।
.....अग्नि-गोदानो वा भवति ।
तस्य काण्डोपाकरणकाण्डसमापनाभ्यां प्रतिपत्तिरवसानं च ।
(बौ. गृ.३-२-५२-५८) इति ।
किमुक्तं भवति? आग्नेयानां काण्डानाम् उपाकरणसमापनयोर्यः कल्पः तत्र चौलधर्माः प्रवर्तन्त इति ।
षोडशे वर्षे भवति ।
सकृत् पात्राणि न शम्याः ।
अस्यास्मिन् गृह्येऽनुपदिष्टत्वात् यत् गोदानमुपदिष्टं तत्रैव शम्याविधिः ।
तत्र प्रयोगः– ब्राह्मणान् भोजयित्वाऽऽशिषो वाचयित्वा तूष्णीं केशश्मश्रु वापयित्वाग्नेरुपसमाधानादि परिषेचनान्तानि आग्नेयकाण्डोपाकरणवत् कृत्वा शुक्रियवद्देवतोपस्थानं "अग्ने व्रतपते व्रतं चरिष्यामि" इति ।
अन्ये संवत्सरे व्रतचर्या ।
अन्ते विसर्गः ।
एवमेवाचारिषमित्यादि विकारः शुक्रियवत् दैवतम् ।
केशश्मश्रुवपनम् ।
अन्ते ब्राह्मणभोजनम् ।
उभयत्र नान्दीमुखश्राद्धं केचित् कुर्वन्ति ।
अपरे न ॥ १३ ॥

## गृह्यतात्पर्यदर्शनम्
अग्नये गोदानं यस्य सोऽ**ग्निगोदानो** ब्रह्मचारी ।
पुल्लिङ्गनिर्देशाच्चैवं विग्रहः ।
अस्मिन् पक्षे आज्यभागान्ते कृते "अग्नये काण्डर्षये स्वाहा" इत्याज्येनैवैका प्रधानाहुतिः ।
ततो जयादि(१) क्षुरप्रक्षालनान्तम् ॥१३॥  
