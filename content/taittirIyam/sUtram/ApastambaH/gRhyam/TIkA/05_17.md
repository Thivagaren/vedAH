+++
title = "०५ १७"

+++
## प्रस्तावः
अस्यौपासनस्योद्वातस्योत्पत्तिमाह–

## सूत्रम्
अनुगतो मन्थ्यः।

## अनाकुला
**अनुगतः** उद्वातः मन्थ्यः मन्थनेनोत्पाद्यः ।
अस्मिन् पक्षे विवाहेऽप्यस्य योनिरेषैव ।
धारणं चारण्योर्विवाहप्रभृति भवति ।
तत्र विवाहे अरणीभ्यां मन्थनम्, अनुगते स्वेभ्य एवावक्षाणेभ्य इत्युक्तम् ।
तदभावे भस्मना अरणी संस्पृश्य मन्थनम् ॥१७॥

## गृह्यतात्पर्यदर्शनम्
यद्ययमग्निरनुगतः निर्वाणस्स्यात् तदा **मन्थ्यः** तेभ्य एवावक्षणेभ्योऽधिमन्थितव्यः ।
यदि तानि न स्युरसमर्थानि वा, तदास्या अरणी संस्पृश्य मन्थितव्यः ॥१७॥
