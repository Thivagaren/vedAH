+++
title = "११ २२"

+++
## सूत्रम्
एवमन्यस्मिन्नपि सदारण्यादेधानाहृत्य।

## अनाकुलावृत्तिः
यथाऽस्योपनयनाग्नेः नित्यधारणपक्षे समिधादानं नित्यत्वेन चेदितं, **एवं** त्र्यहं धारणपक्षे त्र्यहादूर्ध्वं **अन्यस्मिन्नप्य्** अग्नाविदं कर्म कर्तव्यमित्यर्थः ॥२३॥
अरण्यग्रहणात् ग्राम्याणां फलवतां वृक्षाणां प्रतिषेधः ।
आहृत्येति वचनात् अन्यैराहृतानां प्रतिषेधः ।
**एधाः** काष्ठानि ।
एधग्रहणमग्नेराहरणशङ्कानिवृत्यर्थम् ।
सामयाचारिकेषु विधिः गुर्वर्थं ब्रह्मचारिणस्समिदाहरणं विधत्ते ।
इदं त्वात्मार्थम् ॥२२॥

## गृह्यतात्पर्यदर्शनम्
एवमुक्तेन विधिना **सदा** उपनयनप्रभृत्यासमावर्तनात् अहरहस्सायं प्रातः, सायमेव वा समिदाधानं कर्तव्यम् ।
एतच्च त्र्यहादूर्ध्वमन्यस्मिन्नपि लौकिकेऽग्नौ भवति ।
न तूपनयनाग्निर्नष्ट इति नित्यस्य समिदाधानस्य लोपः ।
समिधश्चारण्यादेवाहृत्याधेयाः ।
यच्च धर्मशास्त्रे "सायं प्रातर्यथोपदेशम्" इति "सायमेवाग्निपूजेत्येके" (आप.ध.१-४-१६,१७.) इति स विकल्पविध्यर्थोऽनुवादः ।
केचित्–नित्यस्य समस्समिदाधानस्य अत्रोपदेशोऽस्मिन् काले प्रारम्भार्थः ।
ततश्चेदं प्रातरुपक्रमं सायमपवर्गम् ।
सायमेवेति पक्षे तु सायमेवोपक्रमो नान्यत्र ।
तत्र यथाकामी प्रक्रमेत ।
तथा तस्मिन्नन्यस्मिन्नपीत्यारम्भात् उपनयनाग्नेस्त्र्यहादूर्ध्वमपि विकल्पेन धारणं, तत्रैव समिदाधानं चेति ॥२२॥
