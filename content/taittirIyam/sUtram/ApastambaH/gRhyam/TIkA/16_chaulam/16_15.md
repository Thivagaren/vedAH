+++
title = "१६ १५"

+++
## प्रस्तावः
उभयोरपि गोदानयोश्चौलाद्विशेषमाह—
## सूत्रम्
एतावन्नाना सर्वान् केशान् वापयते।

## अनाकुला
अस्मिन् चौलगोदाने तु **एतावन्नाना** पृथग्भावश्चौलात् ।
अत्र **सर्वान् केशान् वापयते** सशिखान् ।
चौले तु यथर्षि शिखा निदधाति ।
अन्ये श्मश्र्वादीनां प्राप्त्यर्थं सर्वग्रहणं वर्णयन्ति ।
तेषां केशशब्द उपलक्षणार्थः ।
तथा चाश्वलायनः–केशश्मश्रुलोमनखान्युदक् संस्थानि संप्रेष्यति ।
(आश्व.गृ.१-१८-६) इति ॥१५॥

## गृह्यतात्पर्यदर्शनम्
**एतावन्नाना** एतावान् भेदः ।
यदपिधानार्थयापि शिखया सह **सर्वान् केशान् वापयत** इति ।
ततश्चेह विनयनाभावाच्छलल्यादीनां निवृत्तिः ।
अत्र च वापयत इति णिजन्तनिर्देशादाचार्य एव गोदानकर्मणः कर्ता ।
वरदानञ्चाचार्यायैव ।
तथात्र शिखाया अपि वपनं "एतावन्नाना सर्वान् केशान्वापयते" इत्यस्मादेव वचनात्; (१)सत्रवत् ।
अन्य आहुः— रिक्तो वा एषोऽनपिहितो यन्मुडस्तस्यैतदपिधानं यच्छिखेति ।
"सत्रेषु तु वचनात् वपनँ शिखायाः"(आप.ध. १-१०-८,९)
इति सत्रेभ्योऽन्यत्र शिखाया वपनप्रतिषेधात् इहापि नैव शिखाया वपनमिति ॥१५॥
