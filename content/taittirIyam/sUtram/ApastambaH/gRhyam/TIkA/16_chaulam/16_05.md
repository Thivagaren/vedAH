+++
title = "१६ ०५"

+++
## सूत्रम्
सीमन्तवदग्नेरुपसमाधानादि।

## अनाकुला
अग्नेरुपसमाधानादिपरिषेचनान्तं सीमन्तवत् कर्तव्यम् ।
पूर्वेद्युर्नान्दीश्राद्धं, सकृत्पात्राणि, शलल्यादिभिस्सह शम्याः ।
अन्वारब्धायां इत्यत्र च कुमारस्यान्वारम्भः ।
परिषेचनान्तस्य चातिदेशः ।
यत्तु "गायतमिति वीणाथिनौ" इत्यादि न तस्यात्रातिदेशः ।
अपरेणाग्निं प्राञ्चमिति विधानात् पुनरुपवेशस्य ॥५॥

## गृह्यतात्पर्यदर्शनम्
**अग्नेरुपसमाधानादि** तन्त्रं सप्रधानहोमं परिषेचनान्तमिह **सीमन्तवदिति** ।
ततश्चान्वारब्धे कुमारे प्रधानहोमाः ।
पात्रप्रयोगकाले शललल्यादीनां सकृदेव सादनम् ॥५॥
