+++
title = "१७ ०९"

+++
## सूत्रम्
तस्मिन्विषूचीनाग्रान् दर्भान् संस्तीर्य तेषूत्तरया व्रीहियवान् न्युप्य तत्रोदधानं प्रतिष्ठापयति।

## अनाकुला
**तस्मिन्न्** आयतने (१)**विषूचीनाग्रान्** सर्वतोदिक्कान् **दर्भान् संस्तीर्य तेषु** दर्भेषु **व्रीहीन् यवांश्च** संयुक्तान् **निवपति उत्तरयर्चा** "अन्नपत" इत्येतया (२)ततस् तस्मिन्नायतने **उदधानं प्रतिष्ठापयति** यथा निश्चलं भवति तथा स्थापयति ॥९॥
________________________

## गृह्यतात्पर्यदर्शनम्
**तस्मिन्** उदधानस्थाने **विषूचीनाग्रान्** नानादिगग्रान् **दर्भान् संस्तीर्य, तेषु** दर्भेषु **उत्तरया** "अन्नपतेऽन्नस्य" इत्येतया **ब्रीहियवांश्च** संयुक्तान् **न्युप्य** तेषू**दधानं प्रतिष्ठापयति** ॥९॥
