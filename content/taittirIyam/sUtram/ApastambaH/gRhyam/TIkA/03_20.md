+++
title = "०३ २०"

+++
## प्रस्तावः
अथ वरगुणानाह–
## सूत्रम्
बन्धुशीललक्षणसम्पन्नश्रुतवानरोग इति वरसम्पत् ।

## अनाकुला
**श्रुतवान्** श्रुताध्ययनसम्पन्नः ।
वरसम्पत् वरगुणाः ।
एवंगुणाय कन्यका देयेत्यर्थः ॥१६॥

## गृह्यतात्पर्यदर्शनम्
**बन्धुशीललक्षणसम्पन्न** इति पूर्ववद्व्याख्यानम् ।
**श्रुतवान्** श्रुताध्ययनसम्पन्नः ; अविदुषश्चोदितकर्मानधिकारात्, धर्माद्यर्थत्वाच्च विवाहस्य ।
**अरोग** इति पूर्ववत्; तस्याप्यसमर्थत्वेनानधिकारात् ।
एवंभूता वरसम्पत् ।
एवङ्गुणाय वराय कन्या देयेत्यर्थः ॥२०॥
