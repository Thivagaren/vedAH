+++
title = "०६ ०२"

+++
## सूत्रम्
न च नाव्याँस्तरती वधूः पश्येत्।
## अनाकुला
ये नावं नयन्ति(ते) नावि भवा नाव्याः कैवर्ताः तान् **तरती** तरन्ती तरणकाल इत्यर्थः ।
स्त्रीलिङ्गनिर्देशादेव सिद्धे वधूग्रहणं दर्शनप्रतिषेधो वध्वा एव यथा स्यादिति ।
तेन तीर्त्वोत्तरां जपेदिति वरस्यैव भवति ।
चशब्दो वध्वा वरस्य च सहतरणप्रदर्शनार्थः ।
संहोभौ तरतः ।
वध्वास्त्वयं चापरो विशेष इति ।
केचित्नावा तार्॰ आपो नाव्या इति व्याचक्षते ।
तेषां पुंलिङ्गनिर्देशोऽनुपपन्नः  ॥  २ ॥

## गृह्यतात्पर्यदर्शनम्
**नाव्यान्**नौनेतॄन् कैवर्तान् ।
**तारतीति**छान्दसं रूपम् ।
तरन्ती तरणकाले ।
"लक्षणहेत्वोः क्रियायाः" (पा.शू.३२१२६) इति शत्रादेशः ।
वधूर्न पश्येत् ।
चकारात्वध्वास्तरणदर्शनप्रतिषेधश्च, वरस्य केवलं सह तरणमिति ज्ञापयति ॥२॥
