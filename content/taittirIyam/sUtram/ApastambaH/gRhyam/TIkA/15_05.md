+++
title = "१५ ०५"

+++
## सूत्रम्
उत्तरया मातुरुपस्थ आधायोत्तरया दक्षिणं स्तनं प्रतिधाप्योत्तराभ्यां पृथिवीमभिमृश्योत्तरेण यजुषा संविष्टम् ।

## अनाकुला
अथ तं कुमारं "मा ते कुमारम्" इत्येतया **मातुरुपस्थ** आदधाति ।
एतावन्तं कालं स्वोपस्थे ।
तस्मात् शेषनिनयनमप्यन्येन कारयितव्यम् ।
तत **उत्तरयर्चा** "अयं कुमार" इत्येतया **दक्षिणं स्तनं प्रतिधाप्य** तत **उत्तराभ्यां ऋग्भ्यां** "यद्भूमेर्हृदयम्" इत्येताभ्यां प्रतिमन्त्रं पृथिवीमभिमृशति ।
ततः तं कुमारं अभिमृष्टायां भूमौ संवेशयति माता ।
तं संविष्टम् **उत्तरेण यजुषा** "नामयति न रुदती"त्यनेनाभिमृशति ॥५॥

## गृह्यतात्पर्यदर्शनम्
**उत्तरया** "मा ते कुमारम्" इत्येतया कुमारं **मातुरुपस्थ** आदधाति ।
इह च मातृग्रहणादितः पूर्वं स्वोपस्थ एव ।
अत एव च शेषनिनयनमन्यकर्तृकम् ।
**उत्तरया** "अयं कुमारः" इत्येतया **दक्षिणं स्तनं प्रतिधापयति** पाययति ।
इदं च मन्त्रनियमयोर्विधानं प्रथमस्तनपानविषयम्, प्रथमातिक्रमे कारणाभावात् ।
ततश्च जातेष्टिः, "वैश्वानरं द्वादशकपालं निर्वपेत् पुत्रे जाते यदष्टकपालो भवति गायत्र्यैवैनं ब्रह्मवर्चसेन पुनाति" (तै.सं.२-२-५.) इत्यादिना यद्यपि पुत्रजन्माख्यनिमित्तसंयोगेन श्रुता, तथापि क्षामवत्यादिवन्न निमित्तादनन्तरं कर्तव्या ।
कुत एतत्? रात्रिसत्रन्यायेन आर्थवादिकपुत्रगतब्रह्मवर्चसादिकामनासंवलितस्यैव जन्मनोऽधिकारहेतुत्वाभ्युपगमात्
जातेष्ठिप्रवृत्तेश्चोत्कटजीवत्पुत्रगतपूततादिफलरागाधीनत्वात् दीर्घकालसमाप्यायां चेष्टौ कृतायां पश्चाद्वैधस्तनपाने सति कुमार एव शेषी शुष्ककण्ठतया न जीवेत् ।
ततश्चेष्ट्यां रागाधीनायां प्रवृत्तिरेव न स्यात् ।
तस्मात् जननानन्तरमेव संशासनान्तं जातकर्मैव कर्तव्यम् ।
इष्टिस्तूक्तेन न्यायेन निमित्तस्वारस्यभङ्गस्य दुर्निवारत्वात् चोदकानुग्रहाच्चाशौचे ऽपगते पर्वण्येव कर्तव्या ।
**उत्तराभ्यां** "यद्भूमेर्हृदयं" इत्येताभ्यां **पृथिवीं** सकृद् **अभिमृशति**, यत्र कुमारश्शतयिष्यते । ततस्तं कुमारं अभिमृष्टायां भूमौ माता संवेशयति । अथ तं **संविष्टं** "नामयति न रुदति" इति **यजुषा** अभिमृशति ॥५॥
