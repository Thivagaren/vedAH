+++
title = "२० ०३"

+++
## सूत्रम्
मध्ये जयन्तम् ।

## अनाकुला
**उत्तरस्यां लौकिक्या वाचा मीढुषीं** देवीं आवाहयति ।
**मध्ये जयन्तम्** आवाहयति ।
लौकिक्या वाचा-आयाहि जयन्त, जयन्तमावाहयामीति वा ।
जयन्तः स्कन्दः ।
लौकिक्येत्यनुच्यमाने पूर्वेण मन्त्रेणावाहनं प्राप्नोति ॥२॥

## गृह्यतात्पर्यदर्शनम्
तथो**त्तरस्यां** कुट्यां **लौकिक्या वाचा** "आयाहि मीढुषि" इति **मीढुषीम्** ईशानस्य पत्नीं आवाहयतीत्येव ॥२॥
कुट्योर्**मध्ये** आकाशे **जयन्तम्** इन्द्रसूनुं स्कन्दं वा "आयाहि जयन्त" इत्यावाहयति ।
अत्र सूत्रे अनुक्तमप्यौचित्यादावाहितेभ्य आसनानि ददाति ॥३॥
