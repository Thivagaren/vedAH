+++
title = "०२ १६"

+++
## सूत्रम्
इन्वकाभिः प्रसृज्यन्ते ते वराः प्रतिनन्दिताः।

## अनाकुला
नक्षत्रप्रशंसार्था गाथा विवाहप्रकरणे वरप्रसङ्गार्थमुदाहृता ।
यदि वराः कन्याया वरयितारः कन्या वरणार्थं इन्वकाभिः प्रसृज्यन्ते ॥  १६ ॥

ते वरास्तैर्दुहितृमद्भिः ।
**प्रतिनन्दिताः** सिद्धार्था भवन्ति ।
तस्माद्वरप्रसङ्गे प्रशस्तमिन्वका नाम नक्षत्रम् ।
"इन्वकाशब्दो मृगशिरसी"ति स्वयमेव व्याख्यास्यति ।
तस्मात् ज्ञायते– स्मृत्यन्तरप्रसिद्धा लौकिक्येवेयं गाथा, न सूत्रकारस्य कृतिरिति ॥१७॥
________________________
### गृह्यतात्पर्यदर्शनव्याख्या २.१६
**इन्काभिः** मृगशिरसि "नक्षत्रे च लुपि" (पा.२-३-४५. ) इति सप्तम्यर्थे तृतीया ।
ये **वराः** वरयितारो मृगशिरसि प्रसृज्यन्ते कन्यावरणार्थं प्रेष्यन्ते, ते दुहितृमद्भिः **प्रतिवन्दिताः** प्रकर्षेण पूजिताः, सिद्धार्था भवन्तीत्यर्थः ॥१६॥
इति श्रीसुदर्शनाचार्यकृते गृह्यतात्पर्यदर्शने द्वितीयः खण्डः ॥
