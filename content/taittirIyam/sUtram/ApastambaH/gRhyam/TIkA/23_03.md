+++
title = "२३ ०३"

+++
## सूत्रम्
असम्भवेप्सुः परेषां स्थूलाढारिकाजीवचूर्णानि कारयित्वोत्तरया सुप्तायास्सम्बाध उपवपेत्।

## अनाकुला
( **असंभवेप्सुः** अमैथुनेप्सुः) ।
सम्भवो मैथुनम् ।
श्रूयते च  काममाविजनितोः सम्भवामेति (तै.सं.२५५) ।
तदभावोऽसम्भवः ।
परेषां पुरुषाणां असम्भवमिच्छन् **आढारिका** सरीसृपविशेषः ।
शतचरणा वा ।
सा च द्विविधा स्थूला तन्वी च ।
अरण्येषु स्थूला अन्यत्र तन्वी ।
तत्र स्थूलायां जीवन्त्यां **चूर्णानि** कारयति, कर्मकर्तैव ।
**कारयित्वा **तानि यदा भार्या स्वपिति तदा तस्या** स्सम्बाधे**उपस्थे उपवपेत् ।
**उत्तरया**"अव ज्यामिव धन्वन" इत्येतया ।
एवं कृते संबाध उपभोगयोग्यो न भवति व्यभिचारशङ्कायामिदम् ।
वेश्याविषयं वा ॥  ३ ॥

## गृह्यतात्पर्यदर्शनम्
यः प्रवत्स्यन् गृहे वा प्रजातन्तुं रक्षितुं स्वभार्यायां परपुरुषशुक्लस्यासम्भवमिच्छति स **परेषामसम्भवेप्सुः** ।
तस्योपायोपदेशः
स्थूलाढारिकाया जीवन्त्याश्चूर्णान्यन्येन कारयति ।
आढारिका गौलिका सरीसृपविशेषः, या शतचरणा नाम ।
सा च द्विविधा, ग्राम्या आरण्या च ।
तयोरारण्या स्थूला, ग्राम्या तन्वी ।
**जीवचूर्णानि**चाश्मादिना महता प्रहारेण मार्यमाणायां भवन्ति ।
ततस्तानि चूर्णा **न्युत्तरया** "अव ज्यामिव धन्वन" इत्येतया **सुप्तायाः सम्बाधे** योनावुपवपेत् ।
एवं कृते सम्बाध उपभोगयोग्यो न भवति ॥३॥
