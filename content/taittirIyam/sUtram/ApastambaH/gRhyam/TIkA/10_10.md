+++
title = "१० १०"

+++
## सूत्रम्
वासः सद्यःकृत्तोतमुत्तराभ्यामभिमन्त्र्योत्तराभिस्तिसृभिः परिधाप्य परिहितमुत्तरयाऽनुमन्त्रयते।

## अनाकुला
एकस्मिन्नेवाहनि तन्तुक्रिया वयनाक्रिया च यस्य तत् **सद्यःकृत्तोतं** ।
एवंभूतं **वास उत्तराभ्यां** ऋग्भ्यां"रेवतीस्त्वे"त्येताभ्यां अभिमन्त्रयेत ।
ततस्त **दुत्तराभिस्तिसृभिः** "या अकृन्त"न्नित्येताभिः परिधापयति ।
आचार्यस्यैव मन्त्राः ।
वचनादेकमिति तिसृणामन्ते परिधापनम् ।
ततः तं परिहितवन्तं कुमारं आचार्यः **उत्तरया"** **परीदं** वास" इत्येतया **अनुमन्त्रयते** ॥९॥

## गृह्यतात्पर्यदर्शनम्
**वासः ** यच्छाण्यादि धर्मशास्त्रे विहितं** तत्सद्यःकृत्तोतं**सद्य एव छिन्नोतं, नान्यस्मिन्नहनि प्रसस्तेऽपि ।
केचितेकस्मिन्ने वाहनि तन्तुक्रिया वयनक्रिया च यस्य, तत्सद्यःकृत्तोतमिति ।
एवंभूतं"रेवतीस्त्वा" इति द्वाभ्यामभिमन्त्र्य"या अकृन्तन्" इत्येताभिस् **तिसृभिः परिधाप्य परिहितं** कुमारं "परीदं वासः" (२)इत्यनया**ऽनुमन्त्रयते** ॥१०॥
