+++
title = "११ ०७"

+++
## सूत्रम्
परिषेचनान्तं कृत्वापरेणाग्निमुदगग्रं कूर्चं निधाय तस्मिन्नुत्तरेण यजुषोपनेतोपविशति।

## अनाकुलावृत्तिः
**उत्तरेण यजुषा** राष्ट्रभृदसीत्येतेन ।
परिषेचनान्तवचनमानन्तर्यार्थम् ।
केचित् सावित्रं नाम व्रतमस्मिन् काल उपाकुर्वन्ति । केचित् त्रिरात्रान्ते सावित्रीमनुब्रुवते ।
तदुभयमप्यनिष्टमाचार्यस्य ।
निधायेति वचनादाचार्य एव निधाने कर्ता, न माणवकः ।
अधिकारादेव सिद्धे उपनेतेति वचनमुत्तरार्थम् ।
पुरस्तात् प्रत्यङ्ङासीन इत्यत्र उपनेतुः पुरस्तात् यथा स्यात् अग्नेः पुरस्तात् मा भूत् इति ।
तथा दक्षिणेन पाणिना दक्षिणं पादमित्यत्रोपनेतुः पादो न माणवकस्य ॥७॥


## गृह्यतात्पर्यदर्शनम्
**कूर्चं** दर्भमयमासनम् ।
उत्तरेण यजुषा "राष्ट्रभृदसि" इत्यनेन ।
**उपनेता** आचार्यः ।
शेषं व्यक्तम् ॥७॥
