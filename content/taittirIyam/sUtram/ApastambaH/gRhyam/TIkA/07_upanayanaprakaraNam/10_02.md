+++
title = "१० ०२"

+++
## सूत्रम्  
गर्भाष्टमेषु ब्राह्मणमुपनयीत।

## अनाकुलावृत्तिः  
यस्मिन् वर्षे गर्भो भूत्वा शेते तद्वर्षं गर्भशब्देनोच्यते तदष्टमं येषां तानीमानि **गर्भाष्टमानि** वर्षाणि ।
बहुवचनं सौरादिभेदेन वर्षाणं भिन्नत्वात् ।
अपर आह– जन्मप्रभृति सप्तानां वर्षाणां गर्भमष्टमं भवति ।
तेन सप्तस्वपि वर्षेषूपनयनं चोद्यते ।
तत्र चतुर्षु वर्षेष्वयोग्यत्वात्
चौलादिसंस्कारान्तरविरोधाच्च पञ्चमादिषु त्रिषूपनयनमिति ।
अत्र षष्ठसप्तमयोः काम्यमुपनयनमष्टमे नित्यमित्ययं विशेषो न स्यात् ।
सर्वत्र नित्यमेव स्यात् ।
किंच पञ्चमे षष्ठे वा वर्षे वर्तमाने कथं गर्भवर्षमष्टमं भवति ।
नह्यसत्यपूरणीयेषु पूरणत्वमुपपद्यते ।
तस्मात् सप्तमे वर्तमान एव गर्भवर्षमष्टमं भवति ।
तस्मादविवक्षितं बहुवचनम् ।
पूर्वोक्तो वा निर्वाहः ।
काम्यं तूपनयनं विध्यन्तरलभ्यम् ।
उपनयीतेति पाठः श्रुत्यनुसारेण शब्विकरणस्तु धातुः ।
राजन्यवैश्ययोः विशेषोपदेशादेव गर्भाष्टमविधेः ब्राह्मणविषयत्वे सिद्धे ब्राह्मणविधिः श्रुत्यनुवाद एव ।
पुनरुपनयीतेत्यनुच्यमाने पूर्वमुपनयनग्रहणमधिकारार्थमेव स्यात्, तमर्थं न साधयेत् यस्तत्र साध्यः ॥२॥


## गृह्यतात्पर्यदर्शनम्  
**गर्भाष्टमेषु** वर्षेष्विति शेषः ।
"गर्भादिस्सङ्ख्या वर्षाणाम्" (गौ.ध.२-७.) इति गौतमवचनात् ।
गर्भशब्देन यस्मिन् वर्षे गर्भो वर्धते, तल्लक्ष्यते ।
तदष्टमं येषां जन्मादीनां सप्तानां तानि गर्भाष्टमानि वर्षाणि ।
तेषु **ब्राह्मणमुपनयीत** ।
एवं यद्यपि जन्मादिसप्तस्वप्युपनयनं प्राप्तं, तथापि जन्मादिषु त्रिषु चौलान्तैः गर्भसंस्कारैरवरुद्धत्वान्न क्रियते ।
चतुर्थेऽपि नैव ; कुमारस्य व्रतासामर्थ्यात्
अतोऽत्रोपादेयगता बहुत्वसङ्ख्या (१)कपिञ्जलन्यायेन गर्भादारभ्य षष्ठसप्तमाष्टमेषु त्रिष्वेवावतिष्ठते, सामर्थ्यात् प्रयोगभेदेन ।
ननूत्तरत्र "राजन्यं" "वैश्यम्" इति विशेषोपादानादेव गर्भाष्टमविधिर्ब्राह्मणस्यैवेत्यर्थसिद्धत्वात् ब्राह्मणमिति न वक्तव्यम् ।
तथोपनयनं व्याख्यास्याम इति प्रकृतत्वादुपनयीतेत्यपि ।
मैवम् ; उपनयनं श्रौतमिति ज्ञापयितुम् ।
"अष्टवर्षं ब्राह्मणमुपनयीत" इत्येतच्छ्रुत्यनुकारित्वात् ।
केचित्–गर्भाष्टम एव वर्षे, न तु षष्ठसप्तमयोः तयोर्गभाष्टमत्वाभावादिति ।
तन्न ; बहुवचनानर्थक्यात् ॥२॥  
