+++
title = "२२ ११"

+++
## सूत्रम्
अत एव यथार्थं माँसँ शिष्ट्वा श्वोभूतेऽन्वष्टकाम् ।

## अनाकुला
**अत एवा**स्या एव गोरेकाष्टकायामालब्धायां मांसं यस्य यथार्थं यावत्प्रयोजनं शिष्ट्वा श्वोभूते नवम्यामन्वष्टकानाम कर्म कर्तव्यम् ।
भूयांसमतो माहिषेणेत्यादीनां निवृत्त्यर्थ एवकारः ॥११॥

## गृह्यतात्पर्यदर्शनम्
**श्वोभूते** नवम्याम् **अन्वष्टकाख्यं** कर्म कर्तव्यम् ।
**अत एव** गोरष्टकायामालब्धायाः **मांसं यथार्थं** यथाप्रयोजनं **शिष्ट्वा** इत्येतत्प्रथमपक्षविषयम् ॥११॥
