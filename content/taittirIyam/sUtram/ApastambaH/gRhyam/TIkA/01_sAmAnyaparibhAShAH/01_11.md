+++
title = "०१ ११"

+++
## सूत्रम्
निमित्तावेक्षाणि नैमित्तिकानि।

## अनाकुला
प्राचीनावीतिना प्रसव्यं दक्षिणतोऽपवर्ग इति पूर्वसूत्रेण सम्बन्धः ।
निमित्तानि यानि नैमित्तिकानि कर्माणि तानि निमित्तमवेक्ष्य तदनन्तरमेव कर्तव्यानि, न तत्र उदगयनाद्यपेक्षा ।
"अगारस्थूणाविरोहण" (आप.गृ. २३-९.) इत्युदाहरणानि ।
तत्रामावास्यायां निशायामिति वचनात् तावानुत्कर्षः ।
गृहप्रवेशनं नैमित्तिकमिति केचित् ।
नेत्यन्ये ॥११॥

## गृह्यतात्पर्यदर्शनम्
नैमित्तिकान्याग्रयणातिथ्यसीमन्तादीनि निमित्तावेक्षाणि ।
निमित्तानि व्रीहिपाकादीन्येवानुष्ठानेऽवेक्षन्ते नोदगयनादीनीत्यर्थः ।
अत्रापि सम्भवतः पूर्वपक्षादेर्नापवादः ॥११॥
एवं प्रयोगानुबन्धं कालादिकमुक्त्त्वा इदानीं सर्वगार्ह्यप्रधानहोमानां साधारणतन्त्रनामानं प्राच्योदीच्याङ्गसमुदायं प्रयोज्यभेदमाह–"अग्निमिध्वा"इत्यादि" मन्त्र सन्नामः" (आप.गृ.२–८. ) इत्यन्तेन ।
