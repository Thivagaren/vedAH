---
title: उपनयनम्
unicode_script: devanagari

---

## कालः
उपनयनं व्याख्यास्यामः १ गर्भाष्टमेषु ब्राह्मणमुपनयीत २ गर्भैकादशेषु राजन्यं गर्भद्वादशेषु वैश्यम् ३ वसन्तो ग्रीष्मश्शरदित्यृतवो वर्णानुपूर्व्येण ४

## कर्म

### भोजनम्, दिग्वपनम्
ब्राह्मणान् भोजयित्वाशिषो वाचयित्वा कुमारं भोजयित्वा  
+++(एवमन्तं पित्रादेः कर्म । अथाचार्यः उष्णाश्शीताश्चापः संसृजति।)+++  
ऽनुवाकस्य प्रथमेन यजुषाऽपः +++("उष्णेनवाय" वित्येतेन)+++ संसृज्योष्णाश्शीतास्वानीय +++(न शीता उष्णासु)+++  


हरदत्तो [ऽत्र](https://archive.org/stream/EKAGNIKANDABHASHYAMSAMSKRUTHAM/EKAGNIKANDA%20BHASHYAM%20SAMSKRUTHAM#page/n89/mode/2up)।

- +++(उष्णा आपः शीतास्वानयति)+++ उ॒ष्णेन॑ वायवुद॒केनेह्य्, अदि॑तिः॒ केशान्॑ वपतु ।


उतरया +++(आप उन्दन्त्विऽत्येतया)+++ शिर उनत्ति ५  

- +++(शिरस उन्दनम् = आर्द्रीकरणम्)+++ आप॑ उन्दन्तु जी॒वसे॑ दीर्घायु॒त्वाय॒ वर्च॑से । ज्योक्च॒ सूर्यं॑ दृ॒शे ।  


त्रींस्त्रीन् दर्भानन्तर्धायोत्तराभिश्चतसृभिः +++("येनावपत्"इत्यादिभिः)+++ प्रतिमन्त्रं प्रतिदिशं प्रवपति ६  

- +++(प्राच्यान्दिशि)+++ येनाव॑पत् सवि॒ता क्षु॒रेण॒  
सोम॑स्य॒ राज्ञो॒ वरु॑णस्य वि॒द्वान् ।  
तेन॑ ब्रह्माणो वपते॒दम् अ॒स्या-  
ऽऽयु॑ष्मा॒ञ् जर॑दष्टि॒र् यथाऽस॑द् अ॒यम् अ॒सौ +++(अत्रोहः)+++।
- +++(दक्षिणतः)+++ येन॑ पू॒षा बृह॒स्पते॑र॒ग्नेरिन्द्र॑स्य॒ चायु॒षेऽव॑पत् । तेना॒स्यायु॑षे वप॒ सौश्लो॑क्याय स्व॒स्तये॑ ।
- +++(पश्चात्)+++ येन॒ भूय॒श् चरा॑त्य॒यञ्, ज्योक्च॒ पश्या॑ति॒ सूर्य॑म् । तेना॒स्यायु॑षे वप॒ सौश्लो॑क्याय स्व॒स्तये॑ ।
- +++(उत्तरे)+++ येन॑ पू॒षा बृह॒स्पते॑र॒ग्नेरिन्द्र॑स्य॒ चायु॒षेऽव॑पत् । तेन॑ ते वपाम्यसा॒वायु॑षा॒ वर्च॑सा॒ यथा॒ ज्योक्सु॒मना॒ असाः॑ ।

वपन्तमुत्तरया +++("यत्क्षुरेण"इत्येतया)+++ ऽनुमन्त्रयते दक्षिणतो माता ब्रह्मचारी वा ७  

- +++(नापितम् अनुमन्त्रयति)+++ यत्क्षु॒रेण॑ म॒र्चय॑ता +++(=तीक्ष्णेन)+++ सुपे॒शसा॒ वप्त्रा॒ वप॑सि॒ केशान्॑ । शुन्धि॒ शिरो॒ मास्यायुः॒ प्रमो॑षीः ।

आनडुहे शकृत्पिण्डे यवान्निधाय तस्मिन् केशानुपयम्योत्तरया +++("उप्त्वाय केशा"नित्येतया)+++ उम्बरमूले दर्भस्तम्बे वा निदधाति ८

- +++(उदुम्बरमूले दर्भस्तम्बे वा केशनिधानम्)+++ उ॒प्त्वाय॒ केशा॒न्॒ वरु॑णस्य॒ राज्ञो॒, बृह॒स्पति॑स् सवि॒ता सोमो॑ अ॒ग्निः । तेभ्यो॑ +++(=केशेभ्यः)+++ नि॒धानं॑ बहु॒धा ऽन्व॑विन्दन्नन्त॒रा द्यावा॑पृथि॒वी अ॒पस्सुवः॑ ।।


विस्तारो [ऽत्र](../digvapanam/)।




## समिदाधानम्
"स्नातं कुमारं शुचिवाससंबद्धशिखं यज्ञोपवीतमासञ्जतियज्ञोपवीतं परमं पवित्रमिति ।
ततस्तं यज्ञोपवीतिनं देवयजनमुदानयती" (बौ.गृ.२५)ति बौधायनः ।  
स्नातमग्नेरुपसमाधानाद्याज्यभागान्ते +++(शम्याः परिध्यर्थे, सकृत्पात्रप्रयोगः)+++  
पालाशीं समिधमुत्तरया +++("आयुर्दा देव"इत्येतया)+++ ऽऽधाप्य  
उत्तरेण अग्निं, दक्षिणेन पदा ऽश्मानमास्थापयत्यातिष्ठेति ९

## अथ समिदाधानम्

आ॒यु॒र्दा दे॑व ज॒रसं॑ गृणा॒नो  
घृ॒त+++(√ क्षरणदीप्त्यो)+++-प्र॑तीको+++(=अवयवो)+++ घृ॒त-पृ॑ष्ठो अग्ने ।  
घृ॒तं पिब॑न्न् अ॒मृत॒ञ् चारु॒ गव्यं॑  
पि॒तेव॑ पु॒त्रञ् ज॒रसे॑ नये॒मम् ।  

## वास्त्रादिधापनम्
वासःसद्यःकृत्तोतम् +++(=सद्यः वयनात् परं कृत्तम्)+++ उत्तराभ्याम् +++("रेवतीस्त्वे"त्येताभ्यां)+++ अभिमन्त्र्य  

### वासोभिमन्त्रणम्
रे॒वती॑स् त्वा॒ व्य॑क्ष्ण॒न्+++(=व्यध्वंसयन्)+++  
कृत्ति॑का॒श् चाकृ॑न्त२ꣳस् त्वा ।  
धियो॑ ऽवय॒न्न् अव॒ ग्न+++(=देवता)+++ आ॑वृञ्जन्त्  
स॒हस्र॒म् अन्ताꣳ॑+++(=दशासूत्राणि)+++ अ॒भितो॑ अयच्छन्न् ।  

दे॒वीर् दे॒वाय॑  
+++(वस्त्र)+++परि॒धी+++(धौ)+++ स॑वि॒त्रे ।  
म॒हत् तद् आ॑साम्  
अभवन् महित्व॒नम्+++(=महत्वम्)+++ ।+++(र४)+++  


### वासः-परिधापनम्
उत्तराभिस्तिसृभिः +++("या अकृन्त"न्नित्येताभिः)+++ परिधाप्य  

या अकृ॑न्त॒न्न् अव॑य॒न्॒ या अत॑न्वत॒  
याश् च॑ दे॒वीर् अन्ता॑न् अ॒भितो॑ ऽददन्त+++(←दद् दाने)+++ ।  
तास् त्वा॑ दे॒वीर् ज॒रसे॒ संव्य॑य॒न्त्व्  
आयु॑ष्मान् इ॒दं परि॑धत्स्व॒ वासः॑ ।  

परि॑धत्त धत्त॒ वास॑सैनꣳ  
श॒तायु॑षं कृणुत दी॒र्घम् आयुः॑ ।  
बृह॒स्पतिः॒ प्राय॑च्छ॒द् वास॑ ए॒तत्  
सोमा॑य॒ राज्ञे॒ परि॑धात॒वा उ॑ ।  

ज॒रां ग॑च्छासि॒ परि॑धत्स्व॒ वासो॒  
भवा॑ कृष्टी॒नाम्+++(=मनुष्याणां)+++ अ॑भिशस्ति॒-पावा॑+++(ता)+++ ।  
श॒तञ् च॑ जीव श॒रद॑स् सु॒वर्चा॑  
रा॒यश् च॒ पोष॒म् उप॒ संव्य॑यस्व +++(वासो यथा रायस्पोषं भवति तथा)+++।  


परिहितमुत्तरयानुमन्त्रयते +++("परीदं वास")+++ १०

+++(परिहितवन्तं कुमारमुत्तरयानुमन्त्रयते)+++  
परी॒दं वासो॒ अधि॑+++(+अ)+++धास् स्व॒स्तये  
ऽभू॑र् आपी॒नाम्+++(=आप्तानां)+++ अ॑भिशस्ति॒-पावा॑+++(ता!)+++ ।  
श॒तञ् च॑ जीव श॒रदः॑ पुरू॒चीर्+++(=बहुगतीः)+++  
वसू॑नि चा॒र्यो वि॑भजासि॒ जीवन्न्॑ ।  

मौञ्जीं मेखलां त्रिवृतां+++(तं)+++ त्रिःप्रदक्षिणमुत्तराभ्यां +++("इयं दुरुक्ता"दित्येताभ्यां)+++ परिवीय  
+अजिनमुत्तरमुत्तरया +++(मित्रस्य चक्षुरित्येतया )+++ ११


## उपनयनम्
उत्तरेणाग्निं दर्भान्संस्तीर्य तेष्वेनमुत्तरया +++("आगन्त्रा समगन्मही"त्येतया)+++ ऽवस्थाप्य  

## व्यवस्थापनम्
+++(उत्तरेणाग्निं दर्भेषु अवस्थापनमन्त्रः)+++  
आ॒ग॒न्त्रा +++(आचार्येण)+++ सम॑गन्महि॒  
प्र सु॑ मृ॒त्युं यु॑योतन+++(←यौतिः पृथग्भावे)+++ ।  
अरि॑ष्टा॒स् सञ्च॑रेमहि स्व॒स्ति,  
+++(ब्रह्मचर्यं)+++ च॑रताद् इ॒ह स्व॒स्त्या गृ॒हेभ्यः॑+++(→आगृहस्थाश्रमम्)+++ ।+++(५)+++  


उदकाञ्जलिमस्मा अञ्जलावानीयोत्तरया +++("समुद्रादूर्मि"रित्येतया)+++ त्रिः प्रोक्ष्य  

_________________
+++(प्रोक्षणमन्त्रः)+++  
स॒मु॒द्राद् ऊ॒र्मिर् मधु॑मा॒ꣳ॒ उदा॑रद् +++(=उदागमद् [एतैः प्रोक्षणबिन्दुभिः])+++  
उपा॒ꣳ॒शुना॒+++(=उपांशैः →अंशुनिभैः)+++ सम् अ॑मृत॒त्वम् अ॑श्याम् ।  
इ॒मे नु ते र॒श्मय॒स् सूर्य॑स्य॒  
येभि॑स् सपि॒त्वं+++(=समानपानं)+++ पि॒तरो॑ न॒ आयन्न्॑ ।  
+++(यैः रश्मिभिस् सह वामदेवस्य पितरो सोमपानं कृतवन्तः , तत्कारणका बिन्दवो मयि पतिताः )+++


### हस्तग्रहणम्
उत्तरैर् +++(अग्निष्टे हस्तमग्रमीदित्यादिभिः)+++ दक्षिणे हस्ते गृहीत्वा  

अ॒ग्निष् टे॒ हस्त॑म् अग्रभी+++(ही)+++त्।  
सोम॑स् ते॒ हस्त॑म् अग्रभीत्।  
स॒वि॒ता ते॒ हस्त॑म् अग्रभीत्।  
सर॑स्वती ते॒ हस्त॑म् अग्रभीत्।  
पू॒षा ते॒ हस्त॑म् अग्रभीत्।  
अर्य॒मा ते॒ हस्त॑म् अग्रभीत्।  
अꣳशु॑स् ते॒ हस्त॑म् अग्रभीत्।  
भग॑स् ते॒ हस्त॑म् अग्रभीत्।  
मि॒त्रस् ते॒ हस्त॑म् अग्रभीत्।  
मि॒त्रस् त्वम् अ॑सि॒ धर्म॑णा॒, ऽग्निर् आ॑चा॒र्यस् तव॑ ।+++(५)+++  
+++(कीदृशश्च सः? मित्रं देवा अब्रुवन्त - सोमं राजानं हनामेति। सो ऽब्रवीन् - नाहं सर्वस्य वा अहं मित्रम् अस्मि ।)+++


### परिदानम्
उत्तरैर् +++("अग्नये त्वा परिददामी"त्यादिभिः)+++ देवताभ्यः परीदाय  

+++(असौशब्दस्य स्थाने माणवकस्य नाम निर्देशः संबुद्ध्या ॥)+++  
अ॒ग्नये॑ त्वा॒ परि॑ददाम्य्+++(→रक्षार्थे दानं परिदानम्)+++ असौ।  
सोमा॑य त्वा॒ परि॑ददाम्यसौ।  
सवि॒त्रे त्वा॒ परि॑ददाम्यसौ।  
सर॑स्वत्यै त्वा॒ परि॑ददाम्यसौ।  
मृ॒त्यवे॑ त्वा॒ परि॑ददाम्यसौ।  
य॒माय॑ त्वा॒ परि॑ददाम्यसौ।  
ग॒दाय॑ त्वा॒ परि॑ददाम्यसौ।  
अन्त॑काय त्वा॒ परि॑ददाम्यसौ।  
अ॒द्भ्यस्त्वा॒ परि॑ददाम्यसौ।  
ओष॑धीभ्यस्त्वा॒ परि॑ददाम्यसौ।  
पृथि॒व्यै त्वा॒ सवै॑श्वान॒रायै॒ परि॑ददाम्यसौ ।  


## उपनयनम्
उत्तरेण यजुषा +++("देवस्य त्वा सवितुः" इत्येतेन स्वकुलम्)+++ +उपनीय  

दे॒वस्य॑ त्वा सवि॒तुः प्र॑स॒व+++(=अनुज्ञायाम्)+++ उप॑नये॒ ऽसौ +++(←नामनिर्देशः पूर्ववत् । केचित्तु - अन्तोदात्तस्य पाठात् आचार्यस्य नाम्नः प्रथमया निर्देशं मन्यन्ते ॥ )+++ ।  


सुप्रजा इति +++("सुपोषः पोषै"रित्येवमन्तम्)+++ दक्षिणे कर्णे जपति १२
_________
+++(कर्णे जपः)+++
सु॒प्र॒जाः प्र॒जया॑ भूयास्, सु॒वीरो॑ वी॒रैस्, सु॒वर्चा॒ वर्च॑सा, सु॒पोषः॒ पोषैः॑ ।  


## आचार्यकुमारयोः प्रश्नप्रतिवचने ।
ब्रह्मचर्यमागामिति +++(सवित्रा प्रसूत इत्येवमन्तो मन्त्रः)+++ कुमार आह १
प्रष्टं परस्य प्रतिवचनं कुमारस्य २  

_________
+++(कुमारस्य मन्त्रः)+++  
ब्र॒ह्म॒चर्य॒म् आगा॒म्, उप॒ माऽऽन॑यस्व, दे॒वेन॑ सवि॒त्रा प्रसू॑तः+++(=अनुज्ञातः)+++ ।  


+++(को नामासि? विष्णुशर्मा नामास्मि। कस्य ब्रह्मचार्यसि विष्णुशर्मन्? प्राणस्य ब्रह्मचार्यस्मि। )+++
शेषं +++("एष ते द्व सूर्ये")+++ परो +++(आचार्यः)+++ जपति ३
प्रत्यगाशिषं +++(आत्मगाम्याशीःफलं यस्मिन्मन्त्रे,अध्वनामित्यारभ्य आ उपनयनसमाप्तेर्ये प्रत्यगाशिषो मन्त्राः"योगे"इत्यादयः )+++ चैनं वाचयति ४

## प्रधानहोमः
उक्तमाज्यभागान्तम् ५  
अत्रैनमुत्तरा +++("योगे योगे" इत्येकादर्शचः)+++ आहुतीर्हावयित्वा जयादि प्रतिपद्यते ६ +++(तत्र द्वितीयचतुर्थौ"इममग्न आयुषे" "अग्निष्ट आयुः प्रतराम्"इति लिङ्गविरोधात्"आयुर्दा देव जरसम्"इतिवत्स्वयमेव ब्रूयात्, नैनं वाचयति । प्रधानहोमेषु हावयित्वेति वचनातुपहोमेष्वाचार्य एव कर्ता।)+++  

## मन्त्रोपदेशः
परिषेचनान्तं कृत्वा ऽपरेणाग्निमुदगग्रं कूर्चं निधाय तस्मिन्नुत्तरेण +++("राष्ट्रभृदसि"इत्यनेन)+++ यजुषोपनेता +++(आचार्यः)+++ उपविशति ७  
पुरस्तात् प्रत्यङ्ङासीनः कुमारो दक्षिणेन पाणिना दक्षिणं पादमन्वारभ्य +++(=उपसंगृह्य)+++ आह "सावित्रीं भो अनुब्रूहि" इति ८

तस्मा अन्वाह तत्सवितुरिति ९  
पच्छो ऽर्धर्चशस् ततस् सर्वाम् १० व्याहृतीर् विहृताः पादादिष्वन्तेषु वा तथार्धर्चयोरुत्तमां कृष्स्नायाम् ११  
+++(आद्युच्चारणपक्षे - ओं भूः तत्सवितुर्वरेण्यम् । ओं भूः भर्गो देवस्य धीमहि । ओंसुवः धियो यो नः प्रचोदयात् ॥  
ओंभूः तत्सविदुर्वरेण्यं भर्गो देवस्य धीमहि । ओंभुवः धियो यो नः प्रचोदयात् ॥  
ओंसुवः तत्सवितुर्वरेण्यं भर्गोदेवस्य धीमहि धियो यो नः प्रचोदयात् )+++

## दण्डग्रहणम्
कुमार उत्तरेण +++("वृधमसौ सोभ्ये"त्यनेन, असावित्यनेन प्राणोऽभिधीयते)+++ मन्त्रेणोत्तरमोष्टमुपस्पृशते१२
कर्णावुत्तरेण +++("ब्रह्मण आणी स्थ"इत्यनेन)+++ १३  
दण्डमुत्तरेणा +++("सुश्रवस्सुश्रवस"मित्यनेन)+++ ऽऽदत्ते १४  
पालाशो दण्डो ब्राह्मणस्य  
नैय्यग्रोधस् स्कन्धजो ऽवाङ्ग्रो+++(=अवाञग्रः)+++ राजन्यस्य  
बादर औदुम्बरो वा वैश्यस्य १५  
वार्क्षो दण्ड इत्यवर्णसंयोगेनैक उपदिशन्ति १६

## वरदानम्
"स्मृतं च म" इत्येतद्वाचयित्वा  
गुरवे वरं +++(अग्न्याधाने "गौर्वै वरः"(आप.श्रौ.४११४))+++ दत्त्वा  
+उदायुषेत्युत्थाप्य  
उत्तरैर् +++("तच्चक्षुर्देव हितम्")+++ आदित्यमुपतिष्ठते १७  
यं कामयेत +++(मत्)+++ नायमाच्छिद्येतेति, तमुत्तरया +++("यस्मिन् भूतमि"त्येतया)+++ दक्षिणे हस्ते गृह्णीयात् १८  

## व्रतम्
+++(पित्रादयः)+++ त्र्यहमेतमग्निं धारयन्ति १९  
+++(त्र्यहम्)+++ क्षारलवणवर्जनं च २०

### समिदाधानम्
परि त्वेति परिमृज्य
## परिमार्जनमन्त्रः
परि॑ त्वाऽग्ने॒ परि॑मृजा॒म्य् आयु॑षा च॒ धने॑न च ।  
सु॒प्र॒जाः प्र॒जया॑ भूयासꣳ,  
सु॒वीरो॑ वी॒रैस्, सु॒वर्चा॒ वर्च॑सा, सु॒पोषः॒ पोषै॑स्, सु॒गृहो॑ गृ॒हैस्, सु॒पतिः॒ पत्या॑+++(→आचार्येण)+++, सुमे॒धा मे॒धया॑, सु॒ब्रह्मा +++(स)+++ब्र॑ह्मचा॒रिभिः॑ ।  

## समिदाधानमन्त्राः
तस्मिन्नुत्तरैर् मन्त्रैस् +++("अग्नये समिध"मित्यादिभिः द्वादशभिः प्रतिमन्त्रं)+++ समिध आदध्यात् २१

अ॒ग्नये॑ स॒मिध॒म् आहा॑र्षं  
बृह॒ते जा॒तवे॑दसे ।  
यथा॒ त्वम॑ग्ने स॒मिधा॑ समि॒द्ध्यस॑, ए॒वं माम् आयु॑षा॒ वर्च॑सा स॒न्या+++(=लाभेन)+++ मे॒धया॑ प्र॒जया॑ प॒शुभि॑र् ब्रह्मवर्च॒सेना॒न्नाद्ये॑न॒+++(=अन्नादनेन)+++ समे॑धय॒ स्वाहा॑ ।  

+++(हे समित्, अग्नेर्)+++ एधो॑+++(←इन्धी दीप्तौ)+++ ऽस्येधिषी॒महि॒ स्वाहा॑ ।  

- स॒मिद॑सि समेधिषी॒महि॒ +++(अग्निं)+++ स्वाहा॑ ।  
- तेजो॑सि॒ तेजो॒ मयि॑ धेहि॒ स्वाहा॑ ।+++(५)+++  

अपो॑+++(=कर्म)+++ अ॒द्यान्व॑चारिष॒ꣳ॒  
+++(श्रद्धा)+++रसे॑न॒ सम॑सृक्ष्महि+++(=संसृष्टो भवेयम्)+++ ।  
पय॑स्वाꣳ+++(→हविष्मान्)+++ अग्न॒ आग॑म॒न्  
तं मा॒ सꣳसृ॑ज॒ वर्च॑सा॒ स्वाहा॑ ।  

सं मा॑ऽग्ने॒ वर्च॑सा सृज  
प्र॒जया॑ च॒ धने॑न च॒ स्वाहा॑ ।  

वि॒द्युन्+++(र्)+++ मे॑ अस्य दे॒वा  
इन्द्रो॑ वि॒द्यात् स॒हर्षि॑भिः॒ स्वाहा॑ ।+++(५)+++  

अ॒ग्नये॑ बृह॒ते नाका॑य॒ स्वाहा॑ ।  
+++(दिविनाको नामाग्निः इति ब्राह्मणम् ।)+++

द्यावा॑पृथि॒वीभ्या॒ꣳ॒ स्वाहा॑ ।  

ए॒षा ते॑ अग्ने स॒मित्, तया॒ वर्द्ध॑स्व॒ चाप्या॑यस्व च॒, तया॒ऽहं वर्ध॑मानो भूयासम्, आ॒प्याय॑मानश्च॒ स्वाहा॑ ।  

यो मा॑ऽग्ने भा॒गिनꣳ॑ स॒न्तम्  
अथा॑भा॒गञ् चिकी॑र्षति ।  
अभा॒गम् अ॑ग्ने॒ तं कु॑रु॒  
माम॑ग्ने भा॒गिनं॑ कुरु॒ स्वाहा॑ ।+++(५)+++  

स॒मिध॑मा॒धाया॑ग्ने॒ सर्व॑व्रतो भूयास॒२ꣳ॒ स्वाहा॑ ।  

एवमन्यस्मिन्नपि +++(अग्नौ)+++ सदारण्याद् +++(न ग्राम्यात् फलवतः)+++ एधानाहृत्य २२

### प्रतिज्ञाः, स्वीकृतिः
उत्तरया +++("ब्रह्मचार्यसी"त्येतया)+++ सँशास्ति २३ +++(बाढमिति प्रतिवचनम् ।)+++  
+++(अत्र बोधायनः"अथास्मा अरिक्तं पात्रं प्रयच्छात्राह मातरमेवाग्रे भिक्षस्वेति" ।)+++  
+++(त्र्यहं मन्त्रवत्परिहितमेव)+++ वासश् चतुर्थीम्+++(चतुर्थाहोरात्रे अहन्येव)+++ उत्तरया +++("यस्य ते प्रथमवास्य"मित्येतया)+++ ऽऽदत्ते +++(स्वीकरोति)+++  
ऽन्यत् परिधाप्य २४

+++(ततः केचित् प्रणवश्रद्धामेधाः पूजयित्वा दण्डत्यागम्, अन्यदण्डग्रहणाञ्चेच्छन्ति।)+++
